༄༅། །རྗེ་བཙུན་རྡོ་རྗེ་འཆང་སྒོ་རུམ་པ་ཆེན་པོ་ཀུན་དགའ་ལེགས་པའི་བློ་གྲོས་རྒྱལ་མཚན་དཔལ་བཟང་པོའི་ཞལ་སྔ་ནས་ཀྱི་རྟོགས་པ་བརྗོད་པའི་གཏམ་ངོ་མཚར་ཡིད་བཞིན་གྱི་ཆུ་གཏེར་བཞད་པ་ཞེས་བྱ་བ་བཞུགས་སོ།
།

༄༅། །རྗེ་བཙུན་རྡོ་རྗེ་འཆང་སྒོ་རུམ་པ་ཆེན་པོ་ཀུན་དགའ་ལེགས་པའི་བློ་གྲོས་རྒྱལ་མཚན་དཔལ་བཟང་པོའི་ཞལ་སྔ་ནས་ཀྱི་རྟོགས་པ་བརྗོད་པའི་གཏམ། ངོ་མཚར་ཡིད་བཞིན་གྱི་ཆུ་གཏེར་བཞད་པ་ཞེས་བྱ་བ། དུས་གསུམ་གྱི་བདེ་བར་གཤེགས་པ་ཐམས་ཅད་ཀྱི་བདག་ཉིད་རྗེ་བཙུན་དེ་ཉིད་ཀྱི་ཞབས་ལ་གུས་པས་ཕྱག་འཚལ་ཞིང་སྐྱབས་སུ་མཆིའོ།
།བརྩེ་བ་ཆེན་པོས་དུས་ཐམས་ཅད་དུ་རྗེས་སུ་གཟུང་དུ་གསོལ། ཕུན་ཚོགས་ཡོན་ཏན་ཀུན་གྱི་རིན་ཆེན་གཏེར།
།བགྲང་ཡས་མཁས་རྣམས་དགའ་བྱེད་ལེགས་པའི་ལམ། །རྒྱ་ཆེར་གསལ་མཛད་བློ་གྲོས་མཐའ་ཡས་གང༌། །བླ་མའི་དྲིན་གྱིས་སྲིད་འདིར་ཤིས་གྱུར་ཅིག །དཔལ་ལྡན་རིགས་ཀུན་ཁྱབ་བདག་གཅིག་པུ་དགའ་བཞིའི་དཔལ་གྱིས་ལེགས་འཁྱུད་པའི།
།ཞི་ཁྲོའི་གར་གྱིས་བློ་གྲོས་མཆོག་རྣམས་རྒྱལ་བའི་གོ་འཕང་ཐོབ་མཛད་ཀྱང༌། །སྐལ་དམན་འདུལ་ཕྱིར་མཚན་ལྡན་བླ་མ་དགེ་བའི་བཤེས་ཀྱི་ཚུལ་འཛིན་པ།
།འཕྲིན་ལས་དཔལ་འབྱོར་བཟང་པོའི་ཞབས་ལ་ལན་གཅིག་མིན་པར་ཕྱག་བགྱིད་དོ། །བསམ་གྱིས་མི་ཁྱབ་ཡེ་ཤེས་དཔལ་མངའ་ཁྱོད་ཀྱི་ཡོན་ཏན་འདི་ཙམ་ཞེས། །སྲས་བཅས་རྒྱལ་བས་བསྐལ་བརྒྱར་བརྗོད་ཀྱང་མཐའ་རྟོགས་ནུས་པ་མ་ཡིན་ན།
།བྱིས་བློས་གཞལ་བའི་སྨྱུ་གུའི་རྩོམ་པ་ཀྱེ་མ་ངལ་མོད་དེ་ལྟ་ནའང༌། །ཆ་ཤས་ཀྱིས་ཀྱང་སྐལ་བཟང་སྙིང་ལ་ཀུན་དགའ་བསྐྱེད་ཕྱིར་ངས་འདི་བརྩམས། །བགྲང་ཡས་རྒྱལ་བའི་བློ་གྲོས་རབ་གསལ་བ།
།རྒྱ་ཆེན་འགྲོ་བའི་དོན་སླད་རྒྱལ་སྲས་ཚུལ། །མཚོ་སྐྱེས་ལྟར་དཀར་ཡིད་འོང་ལྷག་པའི་ལྷས། །བདག་གི་ངག་ལ་སྤོབས་པ་མཆོག་སྩོལ་མཛོད། །ཀུན་བཟོད་འདིར་ནི་མ་བྱུང་མི་འབྱུང་འབྱུང་བར་དཀའ་བ་གང་གི་མཚན།
།བགྲང་ཡས་བསྐལ་པར་

ཐོས་པར་དཀའ་བའི་གཏམ་སྙན་ཡིད་འཕྲོག་ལྷ་ཡི་རྔ། །ཐོས་པས་སྙིང་མུན་ཅིག་ཅར་འཕྲོག་ཅིང་བསམས་ན་བདེ་ཆེན་དཔལ་འབར་བ། །དེང་འདིར་བདག་གིས་གསལ་བར་བསྒྲགས་ཀྱི་སྐལ་བཟང་འགྲོ་རྣམས་ཚུར་གཤེགས་ཉོན།
།བདེ་བར་གཤེགས་པ་ཐམས་ཅད་ཀྱི་ངོ་བོ། ལྷ་དང་བཅས་པའི་འཇིག་རྟེན་པ་ཐམས་ཅད་ཀྱི་སྐྱབས། རིགས་པ་དང་གྲོལ་བར་སྨྲ་བའི་སྤོབས་པ་ཅན་མཐའ་དག་གི་སྤྱི་བོའི་སེང་ཁྲི་ལ་ཞབས་ཀྱི་པདྨ་ངལ་གསོ་བའི་མཁས་པ་ཆེན་པོ།
ཆོས་ཐམས་ཅད་ཀྱི་གནས་ལུགས་ཡང་དག་པའི་དོན་ཇི་ལྟ་བར་ཐུགས་སུ་ཆུད་པའི་གྲུབ་པའི་ཁྱུ་མཆོག །རྡོ་རྗེ་འཆང་ཆེན་པོའི་གསུང་གི་གསང་བ་རབ་འབྱམས་ལ་འདོད་རྒུར་སྤྱོད་པའི་དམ་པའི་ཆོས་ཀྱི་འཁོར་ལོ་བསྒྱུར་བའི་དབང་ཕྱུག་དམ་པ་བདག་ཅག་གི་དཔལ་ལྡན་བླ་མ་དམ་པ་རྗེ་བཙུན་རྡོ་རྗེ་འཆང་སྒོ་རུམ་པ་ཆེན་པོ་ཀུན་དགའ་ལེགས་པའི་བློ་གྲོས་རྒྱལ་མཚན་དཔལ་བཟང་པོའི་ཞལ་སྔ་ནས་ཞེས་མཚན་གྱི་བ་དན་སྲིད་རྩེར་སྒྲེང་བ་འདི་ཉིད་མ་ལུས་ཤིང་ལུས་པ་མེད་པའི་དེ་བཞིན་གཤེགས་པ་ཐམས་ཅད་ཀྱི་ཡེ་ཤེས་ཀྱི་སྐུའི་ངོ་བོ་ཡིན་པར་གོར་མ་ཆག་ལ།
དེས་ན་དེ་ཉིད་ཀྱི་མཛད་པ་ནི། དཔལ་སངས་རྒྱས་ཐམས་ཅད་དང་མཉམ་པར་སྦྱོར་བའི་རྒྱུད་ལས།
རྟག་ཏུ་དྲི་མ་མེད་པ་ཐུགས་རྗེས་ཤུགས་ལས་བྱུང༌། །སྨོན་ལམ་གྲུབ་པ་འགག་པ་མེད་པའི་ཆོས་ཉིད་ཅན། །འགྲོ་བའི་དོན་སྒྲུབ་རབ་རྒྱས་བརྩོན་པ་མཐའ་ཡས་པ། །ཐུགས་རྗེ་ཆེན་པོའི་བདག་ཉིད་རྟག་ཏུ་སྣང༌།
།ཞེས་གསུངས་པ་ལྟར། ཆོས་ཀྱི་སྐུ་སྤྲོས་པ་ཐམས་ཅད་དང་བྲལ་བ་ལས་མ་གཡོས་བཞིན་དུ་སྔོན་གྱི་སྨོན་ལམ་དང་དམིགས་པ་མེད་པའི་ཐུགས་རྗེ་ཆེན་

པོས་གདུལ་བྱ་སོ་སོའི་བསམ་པ་དང་དབང་པོ་དང་ཁམས་དང་བག་ལ་ཉལ་དང་རྗེས་སུ་མཐུན་པར་གང་ལ་གང་འདུལ་བའི་རྣམ་པར་འཕྲུལ་པ་མཐའ་ཡས་པ་སྐད་ཅིག་སྐད་ཅིག་ལ་སྤྲོ་བར་མཛད་པའི་ཕྱིར། དེ་དག་གི་ཚུལ་ནི་འདི་ཙམ་མོ་ཞེས་ས་བཅུའི་དབང་ཕྱུག་ཆེན་པོ་རྣམས་ཀྱིའང་བློའི་སྤྱོད་ཡུལ་དུ་གྱུར་པ་མ་ཡིན་ན་བྱིས་པ་སོ་སོའི་སྐྱེ་བོ་རྣམས་ཀྱིས་བསམ་པར་བྱ་བ་ཙམ་ཡང་ཅི་ཞིག་ནུས།
དེ་བས་ན་དམ་པ་འདིའི་རྣམ་པར་ཐར་པ་མཐའ་དག་ནི་བདག་ལྟ་བུའི་བླུན་པོས་སྨྲ་བར་ག་ལ་སྤོབས།
འོན་ཀྱང་བདག་ཅག་ལ་སོགས་པའི་སེམས་ཅན་སྐལ་བ་དམན་པ་མཐའ་དག་རྗེས་སུ་བཟུང་བའི་སླད་དུ་ཐ་མལ་པའི་དགེ་བའི་བཤེས་གཉེན་གྱི་ཚུལ་བཟུང་ནས་དུས་འདིར་བདེ་བར་གཤེགས་པའི་བསྟན་པ་དང་འགྲོ་བ་མང་པོའི་དོན་མཛད་པའི་ཚུལ་མདོ་ཙམ་ཞིག་བརྗོད་པ་ལ་སྤྲོ་བར་གྱུར་ཏོ།
།སངས་རྒྱས་ཀུན་གྱི་མཁྱེན་པས་གཞལ་དཀའ་བའི། །འགྲོ་རྣམས་དགའ་བསྐྱེད་བགྲང་ཡས་ཡོན་ཏན་ཚོགས།
།ལེགས་བྱས་དེ་དང་དེ་ནི་ས་བཅུ་པའི། །དབང་པོ་རྣམས་ཀྱིའང་བློ་ཡི་སྤྱོད་ཡུལ་མིན། །དམ་པའི་ཡོན་ཏན་ཡིད་བཞིན་རིན་ཆེན་མཚོ། །བྱིས་བློའི་རི་བོང་རྐྱལ་གྱིས་ཅི་ཞིག་རྟོགས།
།འོན་ཀྱང་རང་རང་བློ་ལ་སྣང་བའི་ཚུལ། །ཅུང་ཟད་བརྗོད་པའང་དཔག་ཡས་ཕན་བདེའི་རྒྱུ། །དེ་ལ་བདག་ཅག་གི་དཔལ་ལྡན་བླ་མ་དམ་པ་དམིགས་པ་མེད་པའི་ཐུགས་རྗེ་ཆེན་པོ་དང་ལྡན་པ་འདི་འཁྲུངས་པའི་ཡུལ་ནི།
དེ་བཞིན་གཤེགས་པ་མངོན་པར་བྱང་ཆུབ་པའི་གནས་རྡོ་རྗེ་གདན་ནས་བྱང་ཕྱོགས་སུ་དཔག་ཚད་བརྒྱ་བསྒྲོད་པ། ཆུ་བོ་ལོ་ཧི་ཏ་དལ་གྱིས་འབབ་པའི་ལྷོ། རབ་དཀར་གངས་རིའི་ཕྲེང་བས་ཀུན་ནས་བསྐོར་ཞིང་ས་གཞི་དུང་དང་ཀུནྡ་ལྟར་དཀར་ཞིང་ཤིན་ཏུ་སྣུམ་པ།
ཆུ་བོའི་འཕྲེང་བས་གཡས་སུ་བསྐོར་ཏེ་དལ་གྱིས་འབབ་པ་ལ་སོགས་པ་བཀྲ་ཤིས་དང་དགེ་མཚན་དུ་མས་བརྒྱན་པས་

ཁ་བའི་ལྗོངས་ཀྱི་ཡུལ་གྲུ་ཐམས་ཅད་ཀྱི་ཅོད་པན་དུ་གྱུར་པ། རྗེ་བཙུན་རྣལ་འབྱོར་གྱི་དབང་ཕྱུག་བིརྺ་པས་སྐུ་དངོས་སུ་བྱོན་ནས་བྱིན་གྱིས་བརླབས་ཤིང༌། འཁྲུལ་མེད་བསྟན་པའི་མངའ་བདག་འཁོན་སྟོན་རིམ་པར་བྱོན་པ་རྣམས་ཀྱིས་བདག་གིར་མཛད་ཅིང་ཉེ་བར་བསྐྱངས་པས་འཛམ་བུའི་གླིང་གི་ཆོས་དང་ཟང་ཟིང་གི་དགེ་ལེགས་ཐམས་ཅད་འདུ་ཞིང་འབྱུང་བའི་སྒོ་གཅིག་པུ།
བདེ་བར་གཤེགས་པའི་གསུང་རབ་མདོ་སྡེ་དང་རྒྱུད་སྡེ་མཐའ་དག་གི་ཆོས་ཀྱི་སྒྲ་རྒྱུན་མི་འཆད་པ་སྒྲོག་པའི་གཙུག་ལག་ཁང་ཆེན་པོ་དཔལ་ལྡན་ས་སྐྱ་ཞེས་འཇིག་རྟེན་ན་ཉི་ཟླ་ལྟར་གྲགས་པ་དེ་ཉིད་ཀྱི་བྱ་འདབས་ལས་ཧ་ཅང་མི་རིང་བ།
སྐྱེས་བུ་སྐད་ཀྱི་གསང་མཐོ་ཞིང་ལུས་ཀྱི་སྟོབས་རྩལ་ཕུལ་དུ་བྱུང་བ་མང་པོ་འབྱུང་བའི་གནས་དཔའ་ལུང་ཞེས་བྱ་བའི་ཡུལ་གྱི་སྙིང་པོ་དམ་པ་མང་པོས་རབ་ཏུ་བསྔགས་ཤིང་བྱིན་གྱིས་བརླབས་པ།
དཔལ་རྡོ་རྗེ་ནག་པོ་ཆེན་པོ་ཆེ་ཆུང་གིས་ཉེ་བར་བསྟེན་ཅིང་ཡོངས་སུ་སྐྱོང་བའི་གཙུག་ལག་ཁང༌།
ཆོས་ཀྱི་རྒྱལ་པོ་འཕགས་པ་རིན་པོ་ཆེ་ལ་སོགས་པའི་བླ་མ་དམ་པ་རྣམས་དང༌། རྒྱ་ཧོར་གྱི་རྒྱལ་པོ་ལ་སོགས་པ་འཇིག་རྟེན་ན་ཆེ་བར་རློམ་པ་མཐའ་དག་གིས་བསྟན་པ་སྤྱིའི་མཆོད་གནས་སུ་མངའ་གསོལ་བའི་དཔའ་ལུང་དགོན་པ་ཞེས་བྱ་བ་ཡིན་ནོ།
།ཚད་ལྡན་དམ་པ་མང་པོས་རིང་ནས་བསྔགས། །མཐུ་ལྡན་སྲུང་མའི་དབང་པོས་ཡོངས་སུ་བརྟེན།
།རྩལ་ལྡན་སྐྱེ་བོ་དུ་མས་གང་བའི་གྲོང༌། །ཆོས་ལྡན་དགེ་འདུན་འདུ་བའི་གཙུག་ལག་ཁང༌། །འདི་ནི་རྗེ་བཙུན་ཁྱེད་ཀྱི་བལྟམས་པའི་ཡུལ། །ཡུལ་དབུས་སེར་སྐྱའི་གྲོང་ཁྱེར་ཁྱད་པར་ཅི། །ཅི་ཕྱིར་ལྷར་བཅས་འཇིག་རྟེན་ཀུན་གྱི་སྐྱབས།
།སྐྱབས་མཆོག་འཁྲུངས་པའི་གནས་སུ་མཚུངས་ཕྱིར་རོ། །འདིའི་རིགས་ནི། མངའ་བདག་མར་པ་ལྷོ་བྲག་པ་ཆེན་པོའི་ཐུགས་སྲས་ཀ་ཆེན་བཞིའི་ནང་ཚན། འོད་གསལ་གྱི་བཀའ་བབས་པའི་གཙང་རོང་གི་མེས་སྟོན་ཆེན་པོ་ཞེས་བྱ་བ།

དཔལ་གསང་བ་འདུས་པ་ལ་སོགས་པའི་རྒྱུད་སྡེ་མཐའ་དག་གི་གསང་བ་འཛིན་ཅིང༌། རིམ་པ་གཉིས་ཀྱི་རྣལ་འབྱོར་ལ་བརྟན་པ་ཐོབ་པས་ཞག་མང་པོར་འོད་གསལ་ལ་རྩེ་གཅིག་ཏུ་གཡེལ་བ་མེད་པར་བཞུགས་པ་དང༌། བར་དོའི་སེམས་ཅན་དཔག་ཏུ་མེད་པ་གྲོལ་བར་མཛད་པ་སོགས་ངོ་མཚར་བའི་མཛད་པ་བརྗོད་ཀྱིས་མི་ལང་བ་མངའ་བ་དེ་ཉིད་ནས་རིམ་བཞིན་བརྒྱུད་དེ།
ཆོས་ཀྱི་རྗེ་དཀོན་མཆོག་རྒྱལ་མཚན་པ་ཞེས་བྱ་བ། ཆོས་ཀྱི་རྒྱལ་པོ་འཕགས་པ་རིན་པོ་ཆེའི་མཆོད་གཡོག་ཡུན་རིང་དུ་མཛད།
དེ་ཉིད་དང༌། ཤར་གླིང་པ་རྒྱལ་མཚན་བཟང་པོ་ལ་སོགས་པ་དམ་པ་དུ་མ་བསྟེན་ནས་ལུང་རྟོགས་ཀྱི་ཡོན་ཏན་དུ་མས་རྒྱུད་མཛེས་པར་མཛད་ཅིང༌། སྒོ་རུམ་གྱི་གཟིམས་ཁང་ཞིག་ཏུ་དཔལ་རྡོ་རྗེ་ནག་པོ་ཆེན་པོ་གུར་གྱི་མགོན་པོ་ལ་བསྙེན་པ་མཛད་པས་གྲུབ་པའི་མཚན་མ་མང་དུ་ཐོབ།
ཁྱད་པར་མཐུ་སྟོབས་ཀྱི་དབང་ཕྱུག་གདོང་བཞི་པ་མ་བསྒྲུབས་བཞིན་དུ་མངོན་སུམ་དུ་ཞལ་སྟོན་འདོད་པའི་དངོས་གྲུབ་བསྩལ་བ་ན།
རྡོ་རྗེ་འཆང་ཐུགས་མ་ཞེས་བྱ་བའི་བསྟོད་པ་ཡང་མཛད། དེ་ལྟ་བུ་དེ་སྒོ་རུམ་གྱི་གདན་ས་མཛད་བཞིན་པའི་ངང་ནས་དབེན་དགོན་གྱི་ཚུལ་དུ་དཔལ་ལུང་གི་དགོན་པ་བཏབ།
དེའི་མགོན་ཁང་དུ་མགོན་པོའི་འབུར་སྐུ་ཞིག་མཛད་པའི་རབ་གནས་ཀྱི་ཚེ། སྐྱེད་ལྷས་ཕྱོགས་ནས་ཐོད་པ་རྫས་སྣ་ཚོགས་ཀྱིས་ཕྱུར་བུར་གང་བ་ཞིག་ནམ་མཁའ་ལ་བྱ་འཕུར་བ་བཞིན་བྱུང་སྟེ། ལྡེར་སྐུ་ལ་ཐིམ་པར་སྐྱེ་བོ་མང་པོས་མངོན་སུམ་དུ་མཐོང་བ་དང༌།
དཔལ་ལུང་དང༌། སྐྱེད་ལྷས་ཀྱི་བར་ལ་རྐང་རྗེས་མདའ་གང་ཙམ་གྱི་ཚད་དང་ལྡན་པ་སྤང་སོགས་ཀྱི་ལྡེབས་ལ་ལྕགས་བསྲེགས་རྒྱབ་པ་བཞིན་དུ་གསལ་བ་སོགས་མགོན་པོ་དངོས་སུ་བྱོན་པའི་ཆོ་འཕྲུལ་འཇིགས་སུ་རུང་བ་དུ་མ་སྟོན་པར་མཛད་པ་དེ་ནས་བཟུང་སྟེ།
དཔལ་སྒོ་རུམ་གྱི་གཙུག་ལག་ཁང་ཆེན་པོ་དང༌། དཔལ་ལུང་དགོན་གཞིས་དང་བཅས་པ་སྟབས་གཅིག་ཏུ་བཟུང་

བས་བླ་མ་འདི་བརྒྱུད་པ་དང་བཅས་པ་ལ་དཔལ་སྒོ་རུམ་པ་ཞེས་ཉི་ཟླ་ལྟར་གྲགས་པ་ཡིན་ནོ། །རབ་འབྱམས་རྒྱལ་བ་ཀུན་དངོས་ནག་པོ་ཆེའི། །ཐུགས་ཀྱི་གསང་བ་ཀུན་ལ་དབང་སྒྱུར་སླད། །འདི་དག་སྲུང་མ་འདི་དང་དབྱེར་མེད་ཅེས།
།རྟེན་གྱི་མིང་ནི་བརྟེན་པ་ལ་གྲགས་གྱུར། །བླ་མ་དེའི་དབོན་པོ་མཁན་པོ་ཀུན་དགའ་གྲུབ་པ། དེ་ནས་རིམ་བཞིན་སློབ་དཔོན་དབོན་པོ་ཀུན་དགའ་རིན་ཆེན། མཁན་པོ་དཔལ་ལྡན་སེང་གེ །འགྲོ་མགོན་བློ་གྲོས་དཔལ་བ།
བླ་མ་ནམ་མཁའ་དཔལ་བཟང༌། ཆོས་རྗེ་རིན་ཆེན་བཟང་པོའི་བར་དུ་བྱོན་པ་དེ་དག་ཀྱང་ཚུལ་ཁྲིམས་རྣམ་པར་དག་པས་རྒྱུད་མཛེས་ཤིང༌། ལུང་དང་རིགས་པ་མཐའ་དག་ལ་སྦྱངས་པ། ལྷག་པར་རྗེ་བཙུན་ས་སྐྱ་པ་ཡབ་སྲས་ནས་བརྒྱུད་པའི་རྒྱུད་དང་གདམས་ངག་མ་ལུས་པ་ལ་དབང་འབྱོར་པ།
རིམ་པ་གཉིས་ལ་བརྟན་པ་ཐོབ་ཅིང་ནག་པོ་ཆེན་པོ་བྲན་བཞིན་དུ་འཁོལ་བར་ནུས་པ། བསྟན་པ་རིན་པོ་ཆེ་ལ་ལྷག་པར་བྱ་བ་བྱས་པ་ཤ་སྟག་བྱོན་པ་ཡིན་ལ།
ཆོས་རྗེ་རིན་ཆེན་བཟང་པོ་ལ་དབོན་པོ་གསུམ་བྱོན་པའི་ཆེ་བ་ཆོས་རྗེ་སངས་རྒྱས་རྒྱལ་མཚན་པ་སྟེ། འདི་གཞོན་ནུ་ལ་རབ་ཏུ་བྱུང༌། ཐེག་ཆེན་ཆོས་ཀྱི་རྒྱལ་པོ་དང་ཏའི་གུ་ཤྲི་ཡོན་ཏན་རྒྱ་མཚོ་ལ་སོགས་པ་དམ་པ་དུ་མ་བསྟེན་ནས།
སྤྱིར་མདོ་སྔགས་མཐའ་དག་དང༌། ཁྱད་པར་རྒྱུད་གསུམ་མན་ངག་དང་བཅས་པ་ལ་མཁས་པར་སྦྱངས། ཆོས་ཀྱི་རྒྱལ་པོས་ལྷ་ཁང་བླ་བྲང་གི་གུར་གྱི་སྒྲུབ་མཆོད་ཀྱི་རྡོ་རྗེ་སློབ་དཔོན་དུ་མངའ་གསོལ་ནས།
གུར་གར་ལ་སོགས་པ་ཆོས་རྗེ་བླ་མ་དམ་པའི་བཞེད་པ་རྨ་མེད་པ་རྣམས་ཤིན་ཏུ་རྒྱས་པར་མཛད་པ་སོགས་བསྟན་པ་དང་སེམས་ཅན་གྱི་དོན་རྒྱ་ཆེར་མཛད།
ནག་པོ་ཆེན་པོ་བྲན་དུ་འཁོལ་བས་ཚིག་ཙམ་གྱིས་འཕྲིན་ལས་འགྲུབ་པ་ཡིན་ཏེ། ཏེ་ར་བ་ཞེས་བྱ་བས་དམག་རོགས་མང་པོ་དང་བཅས་ཏེ་དཔལ་ལུང་པ་རྣམས་འཇོམས་པར་རྩོམ་པ་ན། དཔལ་ལུང་པ་རྣམས་ཀྱང་འཐབ་པ་ལ་ཆས་པ་རྗེ་

འདིས་སྒོར་བས་ནི་མ་ཐུབ། མཐོ་ས་ཞིག་ཏུ་བྱོན་ཏེ་གཟིགས་པས་ཕ་རོལ་པོ་དེ་དག་དཔུང་ཚོགས་ཤིན་ཏུ་ཆེ་ཞིང་རྔམས་པར་འདུག་པས་ཐུགས་ཅུང་ཟད་སྐྱོ་བ་ན། བྱ་རོག་ཆེན་པོ་གཉིས་སྐུའི་འཁྲིས་སུ་བབས་བྱུང་བ་ལ།
ནག་ཆུང་བ་ཁྱེད་ཚོ་སྡོད་པ་ཨེ་ཡིན། ངའི་མི་ཚོ་མིས་སྒོར་འདུག་གོ་ཞེས་གསུངས་མ་ཐག་བྱ་རོག་དེ་གཉིས་འཕུར་སོང་ནས་འཁྲུག་པའི་སྟེང་གི་ནམ་མཁའ་ལ་གཤོག་སྐོར་འགའ་ཞིག་བྱས་པ་ན། ཏེ་ར་པའི་རུ་སྣ་ལ་མདུང་དར་དཀར་པོ་ཞིག་འདུག་པ་ལ་རྡོ་ཕོག་སྟེ་དུམ་བུར་སོང་བ་ཙམ་གྱིས་དེ་དག་འཇིགས་ཤིང་སྐྲག་པས་རང་གནས་སུ་ཡུད་ཀྱིས་བྲོས་ནས་གནོད་པ་ཅུང་ཟད་ཀྱང་བྱེད་མ་ནུས་པ་སོགས་ངོ་མཚར་བའི་གཏམ་མང་དུ་སྣང་ཞིང༌།
བྱང་ཆུབ་ཀྱི་སེམས་ལྷག་པར་འབྱོངས་པའི་སྟོབས་ཀྱིས་ཉམ་ཐག་པ་དང་མགོན་མེད་པ་རྣམས་ལ་ཆོས་དང་ཟང་ཟིང་གི་ཕན་པ་བསམ་གྱིས་མི་ཁྱབ་པ་མཛད། ཁྱད་པར་དགུང་ལོ་བཅུ་གསུམ་བཞེས་པའི་ཚེ།
ལྷ་སར་ས་སྐྱ་སྐོར་ཆེན་གྱི་སྐོར་དཔོན་ལ་བྱོན་པའི་ཚེ། ཆུ་བོ་རི་ན་བོད་ཡུལ་གྲུབ་པའི་གཙུག་རྒྱན་ཐང་སྟོང་རྒྱལ་པོ་བཞུགས་པ་དང་མཇལ། སྐོར་དཔོན་པ་ལ་ཞུས་གསུང་ནས་ཆང་གསོལ་ཞལ་ཆུང་ངུ་ཞིག་གང་གནང་བྱུང་བ་དེ་སྔ་ཆང་གི་དྲི་ཙམ་ཡང་བདག་གིར་མི་མཛད་ཀྱང་དེར་ཐེ་ཚོམ་མེད་པར་གསོལ་བས།
རྟེན་འབྲེལ་ལེགས་ད་དུང་ཞུས་ཤིག་གསུངས་ནས་གསོལ་ཕོར་བཅུ་གསུམ་གསོལ་བས་ཁྱོད་ཀྱིས་སྐོར་དཔོན་ལན་བཅུ་གསུམ་བྱེད་པར་འགྱུར་རོ་ཞེས་ལུང་བསྟན་པ་ལྟར་གདན་ས་ཆེན་པོའི་སྐོར་དཔོན་ལན་བཅུ་གསུམ་གྱི་བར་དུ་མཛད་དེ་སྐྱེ་བོའི་ཚོགས་ཁྲི་ཁྲག་དུ་མ་རྣམས་ཁ་བ་ཅན་པའི་བསོད་ནམས་ཀྱི་ཞིང་གཅིག་པུ་ཇོ་བོ་ཤཱཀྱ་མུ་ནེ་ལ་སོགས་པའི་རྟེན་ཁྱད་པར་ཅན་རྣམས་མཐོང་བ་

དང༌། མཆོད་འབུལ་ལ་སོགས་པའི་སྒོ་ནས་འཁོར་བ་མཐའ་ཅན་དུ་འགྱུར་བའི་ཐབས་ལ་མཁས་པས་སེམས་ཅན་མང་པོའི་དོན་མཛད་དེ་མཐར་དགུང་ལོ་དགུ་བཅུ་ཙམ་བཞེས་པ་ན། ལོ་བརྒྱ་ལྷག་ཙམ་སྡོད་བསམ་པ་ཡིན་ནའང་གདན་ས་ཆེན་པོའི་དམག་འཁྲུག་བྱེད་པ་སོགས་མི་འོས་པ་དུ་མ་མཐོང་བར་འདུག་པས་འགྲོ་བ་ཡིན་གསུང༌།
སྐྱེ་འཆི་ལ་རང་དབང་ཐོབ་པས་སྐུ་ལ་སྙུན་མི་མངའ་བཞིན་དུ་ངོ་མཚར་བའི་ལྟས་དུ་མ་དང་བཅས་ཏེ་ཞི་བར་གཤེགས་པའི་ཚུལ་བསྟན་ཏོ།
།དེའི་གཅུང་པོ་ནི་གྲུབ་པའི་དབང་ཕྱུག་ཀུན་དགའ་རྒྱ་མཚོ་སྟེ་འདིས་ཀྱང་གཞོན་ནུ་ལ་རབ་ཏུ་བྱུང༌། རྣལ་འབྱོར་གྱི་དབང་ཕྱུག་སངས་རྒྱས་རིན་ཆེན་ལྡན་དང༌། ཉི་ལྡེབ་ངག་དབང་གྲགས་པ་སོགས་བསྟེན་ནས་དམ་པའི་ཆོས་ཀྱིས་རྒྱུད་ཕྱུག་པར་མཛད།
ཁྱད་པར་གསུང་ངག་རིན་པོ་ཆེ་ལམ་འབྲས་བུ་དང་བཅས་པ་དང༌། སྦྱོར་བ་ཡན་ལག་དྲུག་པ། ཨུ་རྒྱན་བསྙེན་སྒྲུབ་རྣམས་ལ་ཐོས་བསམ་གྱིས་སྒྲོ་འདོགས་བཅད་ཅིང་ནན་ཏན་གྱིས་ཉམས་སུ་བླངས་པས་ཉམས་དང་རྟོགས་པའི་ཡོན་ཏན་བསམ་གྱིས་མི་ཁྱབ་པ་ལ་མངའ་བརྙེས་འོད་གསལ་ཁོར་ཡུག་ཏུ་ཤར་བས་དཔའ་ལུང་གི་གཟིམས་ཁང་མུན་པ་ནག་གེ་བ་ཞིག་ཏུ་ལུང་གནང་བ་ན་གཞན་རྣམས་ཀྱིས་མི་ངོ་ཡང་མི་ཤེས་པའི་ཚེ།
རྗེ་འདིས་ཕྱག་དཔེ་སྔར་བཞིན་དུ་བཀླགས་པས་དྲུང་ན་ཡོད་པ་རྣམས་ཀྱིས་ས་ནི་སྲོས་གདའ། ད་དུང་ཕྱག་དཔེ་གཟིགས་ཀྱི་ཡོད་ལགས་སམ་ཞུས་པས། ས་སྲོས་གདའ་འམ་འོ་ན་སྡུད་དགོས་གསུང་བ་སོགས་ཉིན་མཚན་ཁྱད་མེད་པའི་སྣང་བ་མངའ།
གཞན་ཡང་སྐབས་ཤིག་སྒོ་རུམ་མགོན་ཁང་དུ་གཏོར་མ་འབུལ་བ་མཛད་དེ་ཕྱིར་ཕེབས་པ་ན་མི་ནག་པོ་དུང་ལོང་སྐྱ་ཁྲམ་མེ་བ་ཞིག་གིས་མ་ད་

ན་སླུ་གུ་གང་གཏད་འདི་འཐུང་ཟེར་བ་ལ་ཐེ་ཚོམ་མེད་པར་བཞེས་པ་ན། སྣོད་སྟེར་མི་དང་བཅས་པ་འཇལ་ཡལ་བ་ལྟར་སོང་བས་ཆོས་སྐྱོང་གིས་དངོས་གྲུབ་གནང་བར་འདུག་གསུང་བ་དང༌། སྐབས་ཤིག་ཏུ་གདན་ས་ཆེན་པོ་ནས་དཔའ་ལུང་ལ་འཕྱི་མོ་ཞིག་ལ་ཆིབས་པ་གཅིག་དང་བཅས་བྱོན་པའི་ཚེ།
མ་རུངས་པ་འགའ་ཞིག་གིས་ཞབས་འདྲེན་བསྒྲུབ་པར་བརྩམས་ཏེ་ལམ་དུ་སྒུགས་པས། རྗེ་འདིའི་ཆིབས་སྣ་མི་ནག་པོ་དུང་ལོང་ཅན་གཉིས་ཀྱིས་ཁྲིད་ཆིབས་ཀྱི་རྣ་བ་གཉིས་ལ་མེ་ཆེན་པོ་རེ་འབར་བཞིན་པ་དང་བཅས་བྱོན་བྱུང་བ་ན།
ངན་སེམས་ཅན་དེ་དག་འཇིགས་ཤིང་སྐྲག་ནས་འགྱེལ་ཞིང་ལག་ཆ་ཤོར་ཏེ་རང་གི་དབུགས་ཀྱང་འདོན་མི་ནུས་པར་གྱུར་ཏེ།
ཞབས་ལ་བཏུད་དེ་ཉེས་པ་བཤགས་པ་སོགས་ནག་པོ་ཆེན་པོ་བྲན་དུ་འཁོལ་བའི་ལོ་རྒྱུས་ཀྱང་མང་དུ་མངའ། མཐར་ངོ་མཚར་བའི་ལྟས་དུ་མ་དང་བཅས་ཏེ་གཤེགས་པའི་ཚེ་ཡང་འཆི་བ་འོད་གསལ་མངོན་དུ་མཛད་དེ་ཞག་ཞེ་དགུ་ཏིང་ངེ་འཛིན་ལ་བཞུགས་ཤིང༌།
དེ་ལས་བཞེངས་མ་ཐག་ཟུང་འཇུག་གི་སྐུ་བརྙེས་པའི་རྟགས་ཀྱང་ཚུལ་བཞིན་དུ་བྱུང་བ་ཡིན་ནོ། །དེའི་གཅུང་པོ་དབོན་རིན་པོ་ཆེ་བློ་གྲོས་རྒྱ་མཚོ་ཞེས་བྱ་བ་ཐུགས་གསལ་ཞིང་ཕན་སེམས་ཆེ་བ་དང་གཅེན་མཆེད་གཉིས་དང༌།
བདག་ཆེན་རྡོ་རྗེ་འཆང་ཆེན་པོ་ལ་སོགས་པའི་དམ་པ་དུ་མ་ལས་ཟབ་མོའི་ལམ་གྱི་བདུད་རྩི་ཐོབ་པ། དཔལ་ལྡན་ས་སྐྱ་པའི་ཆག་མེད་རྣམ་པ་བཞི་ལ་སོགས་པའི་རྒྱུད་སྡེ་ཟབ་མོའི་ཉམས་ལེན་ལ་བརྩོན་པས་འདའ་བའི་ཚེ་ཡང་རྡོ་རྗེ་རྣལ་འབྱོར་མའི་འཕོ་བ་ཟབ་མོ་མཛད་དེ།
དབུ་གཙུག་མངོན་པར་འཕགས་པ་སོགས་ངོ་མཚར་བའི་ལྟས་དང་བཅས་པ་འདི་ནི་བདག་ཉིད་ཆེན་པོ་འདིའི་ཡབ་ཡིན་ལ།
ཡུམ་ནི་ཏི་གུགྴྲཱི་ཡོན་

ཏན་རྒྱ་མཚོའི་དབོན་མོ་ཧོར་མོ་དཔལ་ལ་ཞེས་བྱ་བ་བུད་མེད་ཀྱི་སྐྱོན་བརྒྱད་སྤངས་ཤིང་རིགས་དང་གཟུགས་དང་སྙིང་རྗེ་དང་ཕན་སེམས་ལ་སོགས་པའི་ཡོན་ཏན་དུ་མས་བརྒྱན་པ་དེ་ནི་རྗེ་འདི་ཉིད་བསྐྱེད་པར་མཛད་པའི་ཡུམ་ཡིན་ནོ།
།ཡིད་འོང་བདུད་རྩིའི་འོད་ཅན་ཟླ་བའི་གཟུགས། །རྙོག་བྲལ་དྭངས་པའི་ཆུ་མཚོར་ངང་གིས་འཆར། །སྙིང་རྗེས་གཞན་དོན་ལ་ཆགས་དམ་པ་རྣམས། །སྐྱོན་མེད་མཐོ་ཞིང་གཙང་བའི་རིགས་སུ་བྱུང༌།
།དེ་ལྟ་བུའི་ཡབ་ཡུམ་གཉིས་ལ་རིགས་ཀྱི་སྲས་བཞི་འཁྲུངས་པའི་ཐུ་བོ་ནི་བདག་ཅག་གི་བླ་མ་ཡོན་ཏན་མ་ལུས་པའི་ཕུང་པོར་གྱུར་པ་འདི་ཡིན་ལ། འདི་ཉིད་ཡུམ་གྱི་ལྷུམས་སུ་ཞུགས་པ་ན་ཟོ་མདོག་བཟང་ཞིང་ལུས་ཤིང་བལ་ལྟར་ཡང་བ་དང༌།
རང་བཞིན་གྱིས་དགེ་བ་ལ་སྤྲོ་ཞིང་ཏིང་ངེ་འཛིན་ངང་གིས་སྐྱེ་བ་སོགས་རྒྱལ་བའི་སྲས་ཆེན་པོ་རྣམས་ལ་ཇི་སྐད་འབྱུང་བའི་དགེ་མཚན་རྣམས་མངོན་དུ་གྱུར་བཞིན་པའི་ངང་ནས་ཐུབ་པའི་དབང་པོ་ཡོངས་སུ་མྱ་ངན་ལས་འདས་པའི་ཚུལ་བསྟན་ནས་རྗེ་བཙུན་ས་སྐྱ་པའི་བཞེད་པས་ལོ་གསུམ་སྟོང་དྲུག་བརྒྱ་དང་དགུ་འདས་པ་གསེར་འཕྱང་ཞེས་བྱ་བ་མེ་མོ་བྱའི་ལོ་སྣྲོན་གྱི་ཟླ་བའི་ཚེས་བཅོ་ལྔ་ལ་ཡུམ་ལ་གནོད་པ་མེད་ཅིང་ངོ་མཚར་བའི་ལྟས་དུ་མ་དང་ལྷན་ཅིག་ཏུ་སྐུ་བལྟམས་པར་གྱུར་ཏོ།
།གང་གིས་ལས་ཉོན་འཆིང་བ་ཀུན་སྤངས་སླད། །དབང་མེད་སྐྱེ་བའི་འདམ་ལས་བརྒལ་ཟིན་མོད།
།བདག་སོགས་མགོན་མེད་འགྲོ་ལ་རྗེས་བརྩེ་བས། །བསམ་བཞིན་སྐྱེ་བའི་ཟློས་གར་འདི་ངོ་མཚར། །ཁྱེའུ་དེ་ཡང་བཞིན་གྱི་དཀྱིལ་འཁོར་ཟླ་བ་ཉ་བ་ལྟ་བུ་ཤངས་ཀྱི་གཟེངས་མཐོ་བ། མཐོང་ན་མི་མཐུན་པ་མེད་པས་སྐྱེ་བོ་ཐམས་ཅད་ཀྱི་ཡིད་འཕྲོག་པར་མཛད་པ་ལ་སོགས་པའི་དགེ་མཚན་དང་ལྡན་པ་ཞིག་སྟེ།
མཚན་ཆོས་སྐྱོང་སྐྱབས་

ཞེས་བྱ་བར་གསོལ་ཏོ། །ཟབ་རྒྱས་དམ་པའི་ཆོས་ཀྱི་མཛོད་བཟུང་ནས། །སྙིགས་མའི་དུས་འདིར་ཐུབ་བསྟན་སྐྱོང་མཛད་ཅིང༌། །མགོན་མེད་སྐྱེ་བོ་མང་པོའི་སྐྱབས་གཅིག་པོར། །འགྱུར་བར་ངེས་ནས་མཚན་འདི་བཏགས་སམ་སྙམ།
།ཅུང་ཟད་མནོ་རྙེད་པ་ནས་སྔོན་ནས་ཡུན་རིང་དུ་གོམས་པའི་ལེགས་བྱས་ཀྱི་ས་བོན་བརྟས་པའི་མཐུས་ཐ་མལ་པའི་བྱིས་པའི་སྤྱོད་པ་ལས་འདས་ཏེ། ཕལ་ཆེར་ཏིང་ངེ་འཛིན་འབའ་ཞིག་གིས་དུས་འདའ་བ་དང༌།
གསུང་གི་ཐོག་མར་ངས་ཆོས་བཤད་ཀྱི་ཁྱེད་རང་ཀུན་ཉོན་ཅིག་ཅེས་གསུངས་ལ། རྩེད་མོའི་གནས་སྐབས་ན་ཡང་ང་ཆོས་རྗེ་བྱེད་པ་ཡིན་གསུངས་ནས་གདན་མཐོན་པོ་ལ་བཞུགས་ཏེ་ཆོས་འཆད་པའི་རྣམ་འགྱུར་དང༌།
རྟེན་གསུམ་དང་གཙུག་ལག་ཁང་བཞེངས་པ་སོགས་སྐྱེས་བུ་དམ་པའི་སྤྱོད་པ་ཞི་བ་དང་དུལ་བ་དང་བག་ཡོད་པས་དུས་འདའ་བར་མཛད་ཅིང༌། གོས་ལ་སོགས་པ་གཙང་བ་དང༌། ལུས་ལ་སྲིན་བུ་རྣམས་མི་འབྱུང༌། ཞེས་སྦྱོར་ལམ་རྩེ་མོ་ལ་གནས་པའི་རྟགས་སུ་བཤད་པ་དང་མཐུན་པར་གཙང་སྦྲ་ཆེ་ཞིང་སྲིན་བུ་མི་འབྱུང་བ་ལ་སོགས་པ་མདོར་ན་གཞོན་ནུ་ཉིད་ནས་དམ་པའི་གོ་འཕང་མངོན་དུ་མཛད་པའི་དགེ་མཚན་གྱིས་སྐུ་འཁོར་ན་གནས་པ་ཀུན་ཀྱང་འདི་ལ་ནི་ངེས་པར་ཆོས་ཀྱི་རྗེ་ཆེན་པོ་ཞིག་འབྱུང་ངོ་ཞེས་སྙན་པའི་གྲགས་པ་སྒྲོག་པར་བྱེད་དོ་ཞེས་ཐོས་སོ།
།བྱིས་བློའི་སྤྱོད་ཡུལ་ལས་འདས་དམ་པ་ཁྱོད། །བྱིས་པའི་ཁྲོད་འདི་འདུལ་བའི་དོན་གཟིགས་ནས།
།བྱིས་པའི་ཚུལ་གྱིས་ལྗོངས་འདིར་རོལ་བཞིན་དུ། །བྱིས་པའི་སྤྱོད་པ་སྤངས་པ་འདི་ངོ་མཚར། །དགུང་ལོ་དྲུག་བཞེས་པའི་ཚེ་ཁུ་བོ་ཆོས་ཀྱི་རྗེ་སངས་རྒྱས་རྒྱལ་མཚན་ལས་དཔལ་ཀྱེ་རྡོ་རྗེ་མན་ངག་ལུགས་ཀྱི་དཀྱིལ་འཁོར་དུ་དབང་བཞི་

ཡོངས་སུ་རྫོགས་པར་ནོས་ཏེ། ཕུང་ཁམས་སྐྱེ་མཆེད་དང་པོའི་དབང་གིས་སྨིན་པར་མཛད། གཞན་ཡང་ཆོས་རྗེ་སྐུ་མཆེད་དེ་གཉིས་ལས་ཚེ་དཔག་མེད་ལྷ་དགུ། སྒྲོལ་དཀར། ཕྱག་ན་རྡོ་རྗེ་ཨུ་ཙཱརྻ་རྣལ་འབྱོར་དབང་ཕྱུག་གི་བྱིན་རླབས།
མགོན་པོ་ལྕམ་དྲལ་གྱི་རྗེས་གནང་སོགས་དུ་མ་ཞིག་གསན་པར་མཛད་དེ། དེ་ལྟར་བདག་ཅག་གི་བླ་མ་དམ་པ་འདི་བྱིས་པ་ཆུང་ངུའི་དུས་ཉིད་ནས་ཁ་ན་མ་ཐོ་བ་མཐའ་དག་ནི་རིང་དུ་སྤངས།
རྙོག་པ་མེད་ཅིང་གཙང་བའི་ཀུན་ཏུ་སྤྱོད་པས་ནི་འཁྱུད་པ་བཞིན། དགེ་བའི་བཤེས་ཀྱི་མགོན་དང་བཅས་པས་དམ་པའི་ཆོས་ཀྱི་བྱ་བ་རྣམས་ལ་ངལ་བ་མེད་ཅིང་བརྩོན་ལ་སྤྲོ་བ་དང་བཅས་བཞིན་པའི་ངང་ནས་དགུང་ལོ་བཅུ་བཞེས་པའི་ཚེ།
ཡབ་དང་ལྷན་ཅིག་ཏུ་དུས་གསུམ་གྱི་རྒྱལ་བ་མ་ལུས་པའི་ཡབ་རྗེ་བཙུན་འཇམ་པའི་དབྱངས་ཉིད་ཁ་བའི་ལྗོངས་འདིར་སྙིང་པོའི་བསྟན་པ་སྤེལ་བའི་ཕྱིར། རྡོ་རྗེ་འཛིན་པའི་དེད་དཔོན་གྱི་རྣམ་པར་འཕྲུལ་པ་རྗེ་བཙུན་བརྩེ་བ་ཆེན་པོ་སྙིང་པོའི་ཞབས་ཉིད་སྙིགས་མའི་དུས་ཀྱི་འགྲོ་བ་རྣམས་ལ་རྗེས་སུ་བརྩེ་བས་སླར་ཡང་བྱོན་པ་བདག་ཆེན་རྡོ་རྗེ་འཆང་ཆེན་པོ་བློ་གྲོས་རྒྱལ་མཚན་དཔལ་བཟང་པོའི་ཞལ་སྔ་ནས་ཀྱི་དྲུང་དུ་ཕྱག་འབུལ་ལ་བྱོན་པ་ན།
དམ་པ་དེའི་གསུང་གིས་ཡབ་ལ་བྱིས་པ་འདི་བཙུན་པ་མི་བྱེད་པ་ཨེ་ཡིན་གསུང་པ་ལ་བཙུན་པ་བྱེད་པའི་ཁུངས་ཡིན་ཞུས་པ་ན་དེ་ག་ཤིན་ཏུ་ལེགས་ཞེས་གཟའ་སྐར་བཟང་པོ་ཞིག་ཡོད་འདུག་པས་དེ་ཉིན་རང་རབ་བྱུང་གྲུབ་པ་གྱིས་ཕེབས་པ་གསན་མ་ཐག་སྐྱེ་བ་དུ་མར་སྡུག་བསྔལ་གྱི་རྩ་བར་གྱུར་པའི་འཁོར་བའི་ཁྱིམ་ཐབ་དུག་བཞིན་དུ་རྒྱང་དུ་བསྲིངས་ཏེ།
རྙོག་པ་མེད་པའི་ཚུལ་ཁྲིམས་ཀྱིས་མཛེས་པའི་བག་ཆགས་ཉེ་

བར་བརྟས་པའི་དབང་གིས་གསུང་དེ་ཐོས་པ་ཙམ་གྱིས་གཙུག་ཕུད་ཅན་གྱིས་འབྲུག་སྒྲ་ཐོས་པ་བཞིན་དུ་ཐུགས་ལ་དགའ་བ་དང་སྤྲོ་བ་བསམ་གྱིས་མི་ཁྱབ་པ་ཐོབ། ཡབ་ཡུམ་རྣམས་ཀྱིས་ཀྱང་ཇི་ལྟར་བཀའ་སྩལ་པ་བཞིན་ལྷུར་བླངས་ཏེ།
ཟིལ་གནོན་ཞེས་བྱ་བ་མེ་ཕོ་རྟའི་ལོ་ཟླ་བ་བཅུ་པའི་ཚེས་བརྒྱད་ལ་དུས་གསུམ་སངས་རྒྱས་ཐམས་ཅད་ཀྱི་ངོ་བོ་ཉིད་གདུལ་བྱའི་དབང་ལས་གནས་བརྟན་འདུལ་བ་འཛིན་པ་ཐམས་ཅད་ཀྱི་གཙུག་རྒྱན་དུ་སྐུ་སྤྲུལ་པ་བདག་ཆེན་རྡོ་རྗེ་འཆང་ཆེན་པོའི་ཞལ་སྔ་ནས་ཀྱིས་མཁན་པོ།
ལུང་དང་རིགས་པའི་ནོར་གྱིས་རྒྱུད་ཕྱུག་པ་སློབ་དཔོན་བསྟན་པ་དར་བས་དགེ་ཚུལ་གྱི་སྡོམ་པ་སྟེར་བའི་སློབ་དཔོན། གཞུང་ལུགས་རབ་འབྱམས་འཛིན་པའི་བཤེས་གཉེན་དཔལ་ལྡན་ས་སྐྱའི་གཞུང་ལས་པ་ཀུན་དགའ་བཤེས་གཉེན་གྱིས་གྲིབ་ཚོད་པ།
མཁྱེན་བརྩེའི་བདག་ཉིད་ཆོས་རྗེ་དཔལ་ལྡན་རིན་ཆེན་པ་དང༌། དགེ་སློང་བློ་གྲོས་རྒྱལ་པོ་བས་ཁ་སྐོང་མཛད་དེ།
བཀྲ་ཤིས་ཀྱི་གཙུག་ལག་ཁང་དཔལ་ལྡན་ས་སྐྱའི་གཞི་ཐོག་བླ་བྲང་དུ་རབ་ཏུ་བྱུང་ཞིང༌། ཚིགས་སྔ་མ་དགེ་བསྙེན་དང་དགེ་ཚུལ་གྱི་སྡོམ་པ་ལེགས་པར་ནོས་ཤིང༌། དེའི་ཚེ་བདག་ཆེན་རྡོ་རྗེ་འཆང་ཆེན་པོའི་ཞལ་ནས་ཁྱོད་མ་འོངས་པ་ན་རབ་ཏུ་བྱུང་བ་བསྙེན་པར་རྫོགས་པ་མང་པོའི་མཁན་པོ་བྱེད་དགོས་པས་མིང་ལེགས་པོ་ཞིག་འདོགས་དགོས་གསུང༌།
མ་འོངས་པའི་གནས་ཚུལ་གསལ་བར་ལུང་སྟོན་པ་དང་ལྷན་ཅིག་ཏུ་མཚན་ཀུན་དགའ་ལེགས་པའི་བློ་གྲོས་ཞེས་གསོལ་ཏོ།
།མཁས་ཀུན་དགའ་བྱེད་ལེགས་པའི་ལམ་མཐའ་དག །ཚུལ་བཞིན་རྟོགས་པའི་ཟབ་གསལ་བློ་གྲོས་མཆོག །མངའ་སླད་

དོན་མཐུན་མཚན་དང་ལྷན་ཅིག་ཏུ། །མང་པོའི་མཁན་པོར་འགྱུར་བའི་ལུང་བསྟན་ཐོབ། །སྐྱོན་བརྒྱས་ཕྱུག་པའི་འཁོར་བའི་ཁྱིམ་ཐབས་གང༌། །དེ་རྒྱུ་བག་ཆགས་བཅས་པ་མ་ལུས་པ། །སྤངས་ནས་རིང་མོ་ཞིག་ཏུ་ལོན་ཀྱང་སླར།
།རབ་ཏུ་འབྱུང་བའི་རྣམ་རོལ་འདི་ངོ་མཚར། །གཞན་ཡང་བདག་ཅག་གི་མཁན་པོ་གཞལ་དུ་མེད་པའི་ཡོན་ཏན་ལ་མངའ་འབྱོར་བ་འདི་ནི་ངེས་པར་ཆོས་ཐམས་ཅད་ཀྱི་དབང་ཕྱུག་ཆེན་པོ་ཉིད་དུ་ལྷུན་གྱིས་གྲུབ་པ་ཡིན་མོད་ཀྱི་བྱིས་པ་རྣམས་གཞུག་པའི་སླད་དུ་བསླབ་སྦྱངས་ཀྱི་ཚུལ་སྟོན་པར་མཛད་དེ་མཚན་ཉིད་དང་ལྡན་པའི་བཤེས་གཉེན་དུ་མ་ཞིག་མཉེས་པར་མཛད་ནས་ཟབ་པ་དང་རྒྱ་ཆེ་བའི་དམ་པའི་ཆོས་བསམ་གྱིས་མི་ཁྱབ་པ་ཞིག་གསན་ཅིང་ཐུགས་སུ་ཆུད་པར་མཛད་པ་ལས་ཐོག་མར་རང་གི་ཁུ་བོ་རྣལ་འབྱོར་གྱི་དབང་ཕྱུག་ལས་ཡོན་ཏན་ཐམས་ཅད་ཀྱི་གཞི་ཀློག་བསླབ་པར་མཛད་པའི་ཚེ།
ཆོས་རྗེ་དེས་ཀ་ཁ་ཚར་གཅིག་གསུངས་པ་ཙམ་གྱིས་ཐུགས་སུ་ཆུད་ཅིང་ཀློག་ཡིག་ཐམས་ཅད་ཚེགས་མེད་དུ་བདེ་བླག་ཏུ་མཁྱེན།
དགུང་ལོ་བཅུ་གཅིག་བཞེས་པའི་ཚེ་སློབ་དཔོན་བསྟན་པ་དར་བ་ལ་དཔལ་ས་སྐྱའི་ཤར་གླིང་ན་བཞུགས་པའི་དྲུང་དུ་བརྟེན་ཏེ།
དཔལ་ལྡན་བླ་མ་དམ་པས་མཛད་པའི་དཔལ་ཀྱེ་རྡོ་རྗེའི་མངོན་པར་རྟོགས་པ་ཡན་ལག་དྲུག་པ། དཀྱིལ་འཁོར་བདུན་བསྲེས་ཆོས་རྗེ་དཔལ་ལྡན་ཚུལ་ཁྲིམས་པས་མཛད་པ། ཆོས་ཀྱི་རྒྱལ་པོ་འཕགས་པས་དབང་ཆུ་དང༌།
པཎ་ཆེན་མ་ཏིས་མཛད་པའི་སྦྱིན་སྲེག་རྣམས་གུང་བསྒྲིགས་པའི་སྒྲུབ་མཆོད་རྒྱས་པའི་ཕྱག་འཁྲིད་དང༌། ཐེག་ཆེན་ཆོས་ཀྱི་རྒྱལ་པོས་མཛད་པའི་ཀུན་རིག་གི་ཆོ་ག་གཞན་ཕན་སྙེ་མ་དང༌། རབ་ཏུ་གནས་པའི་ཆོ་ག་དོན་གསལ་ལ་ཕྱག་འཁྲིད་མཛད་དེ་ཚིག་དོན་ཐམས་ཅད་ཐུགས་སུ་ཚུད།
ས་སྐྱ་ཟུར་ཁང་པ་ཆོས་ཀྱི་རྗེ་དཔལ་ལྡན་རིན་ཆེན་གྱི་དྲུང་དུ་ཐེག་ཆེན་ཆོས་ཀྱི་རྒྱལ་པོས་མཛད་པའི་དཔལ་ཀྱེ་རྡོ་རྗེའི་རྩ་རྒྱུད་བརྟག་པ་གཉིས་པའི་ཊཱི་ཀ་དག་ལྡན་སྙེ་མ་དང༌།
དེའི་དཀའ་འགྲེལ་སྙེ་མའི་སྟེང་ནས་བཤད་བཀའ་རྫོགས་པར་གསན་ཞིང་ཚིག་དང་དོན་ལ་རྒོལ་བས་མི་བརྫི་བའི་སྤོབས་པ་ཐོབ།

གཞན་ཡང་འཇམ་དབྱངས་ཨ་ར་པ་ཙ་ན། སྤྱན་རས་གཟིགས་སྐྱེར་སྒང་པའི་ལུགས། ཕྱག་ན་རྡོ་རྗེ་ཨུ་ཙརྻ། སྒྲོལ་མ་སྔོ་ལྗང་རྣམས་ཀྱི་རྗེས་སུ་གནང་བ་དང༌། སྒྲོལ་མའི་གཟུངས། ཕྱག་འཚལ་ཉི་ཤུ་རྩ་གཅིག་པ་ལ་སོགས་པ་ལྷ་དེ་དག་དང་རྗེས་སུ་འབྲེལ་བའི་ཡི་གེ་ཕྲ་མོ་རྣམས་ཀྱི་ལུང༌།
ཐེག་ཆེན་ཆོས་ཀྱི་རྒྱལ་པོའི་བཀའ་འབུམ་ལས་ཉེ་བར་མཁོ་བ་འགའ་ཞིག་སོགས་ཆོས་ཀྱི་རྣམ་གྲངས་མང་པོ་ཞིག་གསན་པར་མཛད། དགུང་ལོ་བཅུ་གསུམ་པ་ལ་སྡེ་སྣོད་ཀྱི་ཆོས་ལ་ཐོས་བསམ་མཛད་པར་བཞེད་ནས་བདག་ཆེན་རྡོ་རྗེ་འཆང་ཆེན་པོའི་དྲུང་དུ་བྱིན་རླབས་ཞུ་བ་ལ་བྱོན་པའི་ཚེ་གཟིམས་ཁང་དམར་མོ་ལ་ཞིག་གསོས་མཛད་པའི་ཀ་བ་བཙུགས་ཀ་དར་བཏགས་པ་ཙམ་དང་ཐུག་པས་ཆོས་ཀྱི་རྒྱལ་པོའི་གསུང་གིས་རྟེན་འབྲེལ་བཟང༌།
ཁྱོད་ལ་སངས་རྒྱས་ཀྱི་བསྟན་པའི་ཀ་བ་ཚུགས་པ་ཞིག་འབྱུང་ཞེས་ལུང་བསྟན་ཐོབ་པར་དགྱེས་བཞིན་དུ་དཔལ་བོ་དོང་ཨེའི་ཆོས་གྲར་ཕེབས་ཏེ་བྱང་ཆུབ་སེམས་དཔའ་སེམས་དཔའ་ཆེན་པོ་དཔལ་ལྡན་རིན་ཆེན་ཞེས་བྱ་བ་མཉེས་པར་མཛད།
དེ་ནས་ལོ་གསུམ་གྱི་བར་དུ་འཇད་ཀྱི་མེ་ལུང་དགོན་པ་དང༌། ཤངས་ལ་སོགས་པ་ཆོས་གཞི་གར་ཕེབས་ཀྱི་རྗེས་སུ་འབྲངས་ནས་ཚད་མ་བསྡུས་པ་ལ་མཁས་པར་སྦྱངས།
ཤེས་རབ་ཀྱི་ཕ་རོལ་ཏུ་ཕྱིན་པའི་མན་ངག་གི་བསྟན་བཅོས་མངོན་པར་རྟོགས་པའི་རྒྱན་འགྲེལ་པ་དོན་གསལ་དང་བཅས་པའི་ཊཱིཀྐ་ཀུན་མཁྱེན་ནམ་མཁའ་བསོད་ནམས་ཀྱི་གསུང་སྒྲོས་མའི་སྟེང་ནས་བཤད་པ་རྫོགས་པ་དང༌།
སྤྱིའི་དོན་དང༌། དཀའ་བའི་གནད་ཀྱི་བཤད་པ་མཐའ་དག་ཀྱང་ལེགས་པར་གསན་ཞིང་སྦྱངས་ནས་ཐུགས་སུ་ཆུད་པར་མཛད། འཇམ་པའི་དབྱངས་དཀོན་མཆོག་བཟང་པོས་མཛད་པའི་ཊཱིཀྐའི་སྟེང་ནས་སྡོམ་པ་གསུམ་གྱི་རབ་ཏུ་དབྱེ་བའི་བཤད་པ་དང༌།
ཀུན་མཁྱེན་ནམ་བསོད་

ཀྱིས་མཛད་པའི་མདོ་རྩའི་ཊཱིཀྐ་དང༌། འདུལ་བའི་བསླབ་བྱ་རྒྱས་པ་རྣམས་གསན་ཏེ། བླང་དོར་གྱི་གནས་ལ་མཁས་པའི་ཕུལ་དུ་ཕྱིན་པར་མཛད་ལ། ཆོས་གྲྭ་དེའི་མཁན་པོ་པཎ་ཆེན་བསོད་ནམས་ཡེ་ཤེས་ལས་ཀྱང་གོང་དུ་སྨོས་པ་དེ་དག་ཕལ་ཆེར་གསན་པ་ཡིན་ནོ།
།དེ་ནས་དགུང་ལོ་བཅུ་དྲུག་བཞེས་པའི་ཚེ་ཆོས་རྗེ་ཀུན་དགའ་རྒྱ་མཚོ་བ་ཞིང་གཞན་དུ་གཤེགས་པའི་དབང་གིས་སླར་གདན་ས་ཆེན་པོར་ཕེབས་ཏེ་དགོངས་པ་རྫོགས་ཐབས་ཀྱི་གསོལ་འདེབས་ཕུན་སུམ་ཚོགས་པ་སྒྲུབ་པའི་ཞལ་བཀོད་མཛད་ཅིང་དམ་པ་དེའི་རྒྱལ་ཚབ་ཏུ་བདག་ཆེན་རྡོ་རྗེ་འཆང་ཆེན་པོའི་བཀའ་དང༌།
དད་དང་སྐལ་བར་ལྡན་པའི་གྲྭ་པ་སྦྱིན་བདག་རྣམས་ཀྱིས་གསོལ་བ་བཏབ་པའི་དབང་གིས་ཞལ་གྱིས་བཞེས་ཤིང༌།
ལུགས་གཉིས་ནས་སྡེ་དང་བསྟན་པའི་བྱ་བ་བསམ་གྱིས་མི་ཁྱབ་པ་སྒྲུབ་པར་མཛད་པ་ཡིན་ནོ། །དགུང་ལོ་བཅུ་བདུན་བཞེས་པའི་ཚེ་བདག་ཆེན་ཆོས་ཀྱི་རྒྱལ་པོ་སྐྱེད་ལྷས་པ་ཆེན་པོའི་ཞལ་སྔ་ནས་ཀྱི་ཞབས་དྲུང་དུ་ཉེ་བར་བསྙེན་ནས་དུས་གསུམ་གྱི་རྒྱལ་བ་སྲས་དང་བཅས་པ་ཐམས་ཅད་ཀྱི་བགྲོད་པ་གཅིག་པའི་ལམ་པོ་ཆེ་བདེ་བར་གཤེགས་པའི་གསུང་རབ་མདོ་རྒྱུད་ཐམས་ཅད་ཀྱི་དོན་གྱི་བཅུད་དབྱུང་བའི་མན་ངག་གི་ཉིང་ཁུ་སློབ་དཔོན་རྣལ་འབྱོར་གྱི་དབང་ཕྱུག་དཔལ་ལྡན་བིརྺ་པའི་གསུང་གི་མན་ངག་རྗེ་བཙུན་ས་སྐྱ་པ་ཡབ་སྲས་རྣམས་ལ་སྙན་བརྒྱུད་བཞི་བར་མ་ཆད་པར་བྱོན་པའི་གསུང་ངག་རིན་པོ་ཆེ་ལམ་འབྲས་བུ་དང་བཅས་པའི་མན་ངག་གི་སྐུ་དྲིན་ནོད་པར་མཛད་དེ།
དེ་ཡང་ཐོག་མར་སྣང་བ་གསུམ་གྱི་འཁྲིད་རྫོགས་པའི་རྗེས་སུ་མཎྜལ་ཚོམ་བུ་ལྔ་པ་ལ་བརྟེན་པའི་སེམས་བསྐྱེད། དབང་གི་མངོན་པར་རྟོགས་པ་བདུན་ཚང་བའི་སྒོ་ནས་རྡུལ་ཚོན་གྱི་དཀྱིལ་འཁོར་སྨིན་བྱེད་ཀྱི་དབང་བསྐུར་བ་ནས།
དེའི་ཚེ་དབང་གི་ཡེ་ཤེས་ཕབ་པའི་དུས་བདེ་སྟོང་

གཉིས་སུ་མེད་པའི་བདག་ཉིད་ཅན་མཚོན་བྱེད་དཔེའི་ཡེ་ཤེས་ཕྱིན་ཅི་མ་ལོག་པ་ཐུགས་ལ་འཁྲུངས། ཟབ་མོ་ལུས་ཀྱི་དཀྱིལ་འཁོར་དུ་གྲོལ་བྱེད་ལམ་གྱི་དབང༌། རྗེ་བཙུན་བདག་མེད་མའི་དབང་བཞི་ཡོངས་སུ་རྫོགས་པ་དང༌།
བྱིན་རླབས་ཀྱི་བརྒྱུད་པ་མ་ཉམས་པ་རྣམས་སྔོན་དུ་འགྲོ་བའི་གཞུང་ཇི་ལྟ་བ་བཞིན་བཀྲི་བའི་ཁྲྀད་ཡོངས་སུ་རྫོགས་པ་ཉམས་ཁྲིད་དུ་གསན་ནས། དེ་དང་རྗེས་སུ་འབྲེལ་བའི་བླ་མ་བརྒྱུད་པའི་རྣམ་པར་ཐར་པ་ངོ་མཚར་སྣང་བ།
གླེགས་བམ་པོད་དམར་མའི་ཕལ་ཆེ་བ་རྣམས་ཀྱི་ལུང༌། ལམ་སྦས་བཤད་ཀྱི་ཁྲིད། ལམ་ཟབ་མོ་བླ་མའི་རྣལ་འབྱོར་གྱི་བྱིན་རླབས། རྣམ་འཇོམས་བིར་ལུགས་ཀྱི་བྱིན་རླབས་རྣམས་དང༌།
སེམས་དཔའ་ཆེན་པོ་མུས་པས་མཛད་པའི་མངོན་རྟོགས་ཡན་ལག་དྲུག་པ་ལ་བཤད་པ་ཕྱག་ཁྲིད་དང་བཅས་པ། གཞལ་ཡས་ཁང་མངོན་བྱང་རྒྱས་བཏབ། བདུད་རྩི་བྱིན་རླབས་བདུད་རྩི་རིལ་བུ་སྒྲུབ་པ། རྡོ་རྗེ་དྲིལ་བུའི་རྣམ་བཤད།
རྩ་ལྟུང་གི་འགྲེལ་པ་རྣམས་ཆོས་ཀྱི་རྒྱལ་པོ་ཉིད་ཀྱིས་མཛད་པའི་ལུང༌། རྗེ་བཙུན་ཆེན་པོས་མཛད་པའི་ཚོགས་འཁོར་འབྲིང་པོ། རྩ་ལྟུང་འཁྲུལ་སྤོང༌། ཧེ་རུ་ཀའི་ཆས་དྲུག་གི་བཤད་པ་རྣམས་གསན་ཞིང༌།
དེ་ལྟར་དབང་གི་ཆུ་བོ་མ་ནུབ་པ་སོགས་སྙན་བརྒྱུད་བཞིས་གདམས་ཤིང་ཉམས་མྱོང་ཚད་མ་ཕྱིན་ཅི་མ་ལོག་པ་ཐུགས་ལ་འཁྲུངས་པས་ཚད་མ་བཞི་དང་ལྡན་པར་གྱུར། སྐུའི་སྐྱེ་བ་འདིའི་ཐུགས་དམ་ཟབ་མོ་ཡང་ཆོས་ཀྱི་རྒྱལ་པོ་འདི་ཉིད་ལ་རྒྱུ་དབང་གསན་པའི་ཚེ་འཁྲུངས་པའི་དོན་གྱིས་བླ་མ་ཐམས་ཅད་ཀྱི་ནང་ནས་མཆོག་ཏུ་འཛིན་ཞིང་མི་ཕྱེད་པའི་དད་པ་བརྟན་པོ་མངའ་བས་མཚན་བརྗོད་པའི་ཚེ་ཡང་སྤྱན་ཆབ་འབྱིན་པ་དང༌།

ཟླ་བ་བྱུང་ངོ་ཅོག་གི་ཚེས་བཞི་མཆོད་པ་ལ་དཔལ་ཀྱེ་རྡོ་རྗེའམ་གསང་བ་འདུས་པ་འཇམ་པའི་རྡོ་རྗེའི་དཀྱིལ་འཁོར་སྒྲུབ་ཅིང་མཆོད་པ་རྒྱས་པར་མཛད་ལ། དུས་རྒྱུན་དུ་ཡང་སྐུ་འདྲའི་དྲུང་དུ་མཆོད་པ་གྱ་ནོམ་པ་བཤམས་ནས་གུས་པའི་ཕྱག་དང་མཎྜལ་སྔོན་དུ་འགྲོ་བའི་ཡན་ལག་བདུན་པ་རྒྱས་པ་ནམ་ཡང་འཆག་པའི་སྐབས་མེད་ལ།
ནང་ཏིང་ངེ་འཛིན་གྱི་མཆོད་པ་རྒྱ་ཆེན་པོ་ཡང་རྒྱུན་དུ་འབུལ་བར་མཛད་པ་ཡིན་ནོ། །ཟབ་གསལ་བློ་གྲོས་གཏེར་ཆེན་འཇམ་པའི་དབྱངས།
།ངུར་སྨྲིག་རྒྱལ་མཚན་པ་ཡི་སྐུ་བསྟན་ནས། །འཁྲུལ་མེད་དཔལ་ལྡན་ས་སྐྱའི་རྗེ་བཙུན་གྱིས། །རྣམ་དཀར་བཟང་པོའི་འཕྲིན་ལས་རྒྱས་མཛད་དེ། །ཁྱོད་ཀྱི་ཀུན་གཞི་ཕུང་ཁམས་སྐྱེ་མཆེད་ལ།
།ཟག་མེད་དགའ་བཞིའི་དབང་ཆོག་ལེགས་བསྐུར་ནས། །མི་འཕྲོག་སྐུ་བཞིའི་ས་བོན་སྨིན་པའི་འབྲས། །རྒྱ་ཆེན་དོན་གཉིས་ལྷུན་གྲུབ་འདི་ངོ་མཚར། །གཞན་ཡང་ཆོས་ཀྱི་རྒྱལ་པོ་དེ་ཉིད་ལས་རྗེ་བཙུན་བཅོམ་ལྡན་འདས་མ་རིག་བྱེད་མའི་རྗེས་གནང་ཐུན་མོང་དང་ཐུན་མོང་མ་ཡིན་པ།
ཀག་ཆོལ་འདོད་པའི་རྒྱལ་པོ། ཚོགས་བདག་བགེགས་ཀྱི་རྒྱལ་པོ་ཕྱག་བཅུ་གཉིས་པ་རྣམས་ཀྱི་རྗེས་སུ་གནང་བ།
ཐུན་མོང་དང་ཐུན་མོང་མ་ཡིན་པའི་མན་ངག་ཡི་གེའི་རིགས་ཡོངས་སུ་རྫོགས་པའི་ལུང་དང་བཅས་པ་གསན་ཞིང༌། འདི་རྣམས་ས་སྐྱ་པ་རང་གི་ཐུན་མོང་གི་དངོས་གྲུབ་བསྒྲུབ་པའི་མན་ངག་གི་ཉིང་ཁུ་ཡིན་པས་ཉམས་སུ་ལོང་ཞིག་ཅེས་རྗེས་སུ་གདམས་པ་ཡང་མཛད་གསུང༌།
དེ་བཞིན་དུ་དཔལ་རྡོ་རྗེ་ནག་པོ་ཆེན་པོ་གུར་གྱི་མགོན་པོ་ལྷ་བརྒྱད་ཀྱི་རྗེས་སུ་གནང་བ་ཐུན་མོང་དང་ཐུན་མོང་མིན་པ་པུ་ཏྲ་མིང་སྲིང་གི་

ཟུར་བཀའ། ཕྱི་སྒྲུབ་ཀྱི་མན་ངག་གི་ཡི་གེའི་ཚོགས་བསྐང་བ་རྣམ་དག་ཚོགས་གཏོར་མ་ཡན་དཀར་ཆག་ནང་བཞིན་གསན་ལ། དེ་དག་གི་དོན་ཐམས་ཅད་ཀྱང་ཐུགས་སུ་ཆུད་པར་མཛད་པ་ཡིན་ནོ། །དེ་ལྟར་ན་བདག་ཆེན་རྡོ་རྗེ་འཆང་ཆེན་པོ་ཉིད་ཀྱི་ཐུགས་བརྩེ་བས་ཡང་ནས་ཡང་དུ་རྗེས་སུ་བཟུང་ཞིང༌།
མན་ངག་གི་སྙིང་པོར་གྱུར་པ་དེ་ཙམ་ཞིག་གནང་བའི་མཐར་ཆོས་ཀྱི་དབྱིངས་སུ་སྙོམས་པར་ཞུགས་པའི་ཚུལ་བསྟན་པ་ལ་བརྟེན་ནས་ལུགས་འདིའི་མན་ངག་གི་གནད་ས་སྐྱ་ཚད་ཀྱི་མཁས་གྲུབ་འུར་རྒྱངས་ཅན་རྣམས་ཀྱི་མིག་དང་རྣ་བའི་ལམ་དུ་མ་འོངས་པ་དུ་མ་ཞིག་ཡོད་པ་དེ་དག་གསན་པར་བཞེད་ནས་ཆོས་ཀྱི་རྒྱལ་པོ་དེའི་རྒྱལ་ཚབ་གཅིག་པུ་མཁས་པ་དང་གྲུབ་པའི་འཁོར་ལོ་སྒྱུར་བ་ཆེན་པོ་སའི་སྟེང་ན་འགྲན་པའི་ཟླ་ཐམས་ཅད་དང་བྲལ་བའི་རྗེ་བཙུན་རྡོ་རིང་པ་ཆེན་པོ་ཀུན་བཟང་ཆོས་ཀྱི་ཉི་མ་བློ་ལྡན་ཤེས་རབ་ཀུན་དགའ་རྒྱལ་མཚན་དཔལ་བཟང་པོའི་ཞལ་སྔ་ནས་ཞེས་མཚན་ཙམ་ཐོས་པས་ཀྱང་སྲིད་ཞིའི་རྒུད་པ་འཕྲོག་པ་ལ་གཅིག་ཏུ་དཔའ་བ་དེའི་ཞབས་ལ་གཏུགས་ཏེ།
གསུང་ངག་རིན་པོ་ཆེ་ལམ་འབྲས་བུ་དང་བཅས་པའི་གདམས་པ་ཉམས་ཁྲིད་དུ་ཡོངས་སུ་རྫོགས་པ།
ལམ་ཟབ་ཕྱི་ནང་བིར་བསྲུང་ཐུན་མོང་དང་ཐུན་མོང་མ་ཡིན་པ་ལ་སོགས་པའི་དབང༌། བྱིན་རླབས་ལམ་བསྡུས་ཏེ་སྒྲུབ་པའི་ལུང་བྱིན་པའི་བར་ཡོངས་སུ་རྫོགས་པ། དེ་དག་གི་ཡི་གེ་རྣམས་མ་ཚང་བ་མེད་པ།
ལམ་སྐོར་ཕྱི་མ་བརྒྱད་དང་བཅས་པ་དང༌། རྗེ་བཙུན་རྡོ་རྗེ་རྣལ་འབྱོར་མ་ནཱ་རོ་མཁའ་སྤྱོད་ཀྱི་བྱིན་རླབས། དེའི་མན་ངག་རྫོགས་པ། རྡོ་རྗེ་འཆང་ཀུན་དགའ་བཟང་པོའི་བཀའ་འབུམ་པོད་བཞི་མར་གྲགས་པ་ཡོངས་སུ་རྫོགས་པ།
བདག་ཆེན་རྡོ་རྗེ་འཆང་ཆེན་པོའི་བཀའ་འབུམ་ཕལ་ཆེ་བའི་ལུང༌། རྡོ་རྗེ་ནག་པོ་ཆེན་པོ་

གུར་གྱི་མགོན་པོ་ལྕམ་དྲལ་དང༌། ལྷ་བརྒྱད་ཀྱི་རྗེས་སུ་གནང་བ། སྒྲུབ་ཡིག་གསང་བ་ཡིད་བཞིན་ནོར་བུ་སོགས་ཕྱི་སྒྲུབ་ཀྱི་ཡི་གེ་མང་པོ་དང༌། ནང་རྩ་གསུམ་འཁོར་ལོ་ལྔ་ལ་བརྟེན་པའི་འཁྲིད། གསང་བ་ཐུན་མོང་མ་ཡིན་པའི་མན་ངག་རྣམས་དང་བཅས་པ།
སྟོབས་འཕྲོག་དབང་པོ་གདོང་བཞི་པའི་བསྙེན་དུས་ཀྱི་རྗེས་གནང༌། སྒྲུབ་དུས་ཀྱི་རྗེས་གནང་ཐུན་མོང་དང་ཐུན་མོང་མ་ཡིན་པ། སྤོགས་ཆོག་གི་མགོན་པོ། དམ་ཚིག་གི་མགོན་པོ་རྣམས་ཀྱི་རྗེས་སུ་གནང་བ།
མན་ངག་གི་ཡི་གེ་རབ་ཏུ་མང་པོ་རྣམས་ཀྱི་ལུང༌། དམར་པོ་སྐོར་གསུམ་གྱི་རྗེས་གནང་མན་ངག་དང་བཅས་པ་རྣམས་གསན་ཞིང༌། གཞན་ཡང་མཁས་གྲུབ་ཆེན་པོ་ཤངས་པ་གདུ་བུ་བའི་མན་ངག་ཟབ་མོ་ནི་གུའི་ཆོས་དྲུག་གི་ཁྲིད།
བྱིན་རླབས་ཁོག་ཕུགས་ཀྱི་བཀའ་གཉིས། གཞུང་ཤིང་གི་བཀའ་བརྒྱད། སྒྱུ་མ་ལམ་རིམ་སོགས་ཡི་གེ་ཕལ་ཆེ་བའི་ལུང་དང་བཅས་པ། དྭགས་པོ་བཀའ་བརྒྱུད་ལ་གྲགས་པའི་ཕྱག་རྒྱ་ཆེན་པོ་ཡི་གེ་བཞི་པ་དང༌།
ཕྱག་རྒྱ་ཆེན་པོ་ལྔ་ལྡན་གྱི་ཁྲིད་ཡི་གེ་དང་བཅས་པ། ཐུགས་རྗེ་ཆེན་པོའི་དམར་ཁྲིད་ཚེམ་བུ་ལུགས་ཀྱི་ཁྲིད། ཐུགས་རྗེ་ཆེན་པོ་ལྷ་ལྔའི་དབང༌།
སྤྱི་བོ་ལྷས་པ་རྗེ་བླ་མ་དམ་པ། ཐེག་ཆེན་ཆོས་ཀྱི་རྒྱལ་པོ། རྗེ་འབའ་ར་བ་རྣམས་ཀྱིས་མཛད་པའི་ཡི་གེའི་ལུང༌། སྙིང་པོ་དོན་གསུམ་གྱི་ཁྲིད། ཞེན་པ་བཞི་བྲལ་གྱི་ཁྲིད། ཐུགས་རྗེ་ཆེན་པོ་གསང་སྒྲུབ་བཅུ་གསུམ་མའི་དབང༌།
རྗེ་མི་ཏྲས་མཛད་པའི་སྒྲུབ་ཐབས་སོགས་ཡི་གེ་མང་པོ། ཚེ་དཔག་མེད་ལྷ་གཅིག་བུམ་གཅིག །ཕྱག་ན་རྡོ་རྗེ་ཨུ་ཙརྻ་ཁྱུང་ཁྲ། སྨེ་བརྩེགས། ཁྲོ་བོའི་དབང་པོ་རྡོ་རྗེ་ཤུགས།
སྣ་ཚོགས་ཡུམ། ཛམྦྷ་ལ་དམར་པོ་ཞལ་གསུམ་ཕྱག་དྲུག་པ་རྣམས་ཀྱི་རྗེས་གནང༌། དེ་དག་དང་འབྲེལ་བའི་ཆོས་སྐོར་མང་པོ་དང༌། བཀའ་གདམས་ཐིག་ལེ་བཅུ་དྲུག་གི་ཁྲིད། བཀའ་གདམས་གླེགས་

བམ་གྱི་ལུང༌། མགོན་པོ་གྲི་གུག་བཞི་སྦགས་ཀྱི་རྗེས་གནང་སོགས་ཆོས་ཀྱི་ཚུལ་དུ་མ་ཞིག་གསན་ཞིང་མངོན་དུ་མཛད་པ། བླ་མ་འདི་ལ་ངེས་པར་རྡོ་རྗེ་འཆང་ཁོ་ནའི་ཐུགས་འདུན་མངའ། ཟླ་བ་བྱུང་ངོ་ཅོག་གི་བཅོ་ལྔ་མཆོད་པ་ལ་དཔལ་དུས་ཀྱི་འཁོར་ལོ་ཡོངས་རྫོགས་སམ།
དཔལ་མཁའ་འགྲོ་རྒྱ་མཚོའི་མཎྜལ་སྒྲུབ་མཆོད་ནམ་དུ་ཡང་མ་ཆག་པར་མཛད་དེ། མདོར་ན་ཆོས་ཀྱི་རྒྱལ་པོ་ཡབ་སྲས་འདི་གཉིས་བདག་ཅག་གི་འདྲེན་པ་དམ་པ་འདིའི་རིགས་ཀྱི་བདག་པོ་ཐུན་མོང་མ་ཡིན་པ་བདག་ཅག་རྣམས་ཀྱང་ལོངས་སྤྱོད་སུ་ཆེ་དང༌།
སྟོང་འུར་སུ་ཆེའི་རྗེས་སུ་མི་འབྲང་བར་ཅི་ནུས་ཀྱི་གྲུབ་མཐའ་འཛིན་ཞིང་གསོལ་བ་འདེབས་པའི་རྒྱུ་མཚན་ཡང་དེ་ཡིན་ནོ།
།གཞན་ཡང་དཔལ་ཞ་ལུའི་གདན་ས་བརྒྱད་པ་རིག་པ་གྲོལ་བར་སྨྲ་བ་མཐའ་དག་གི་གཙུག་གི་ནོར་བུ་མཁས་པའི་དབང་པོ་དཀོན་ཅོག་ཚུལ་ཁྲིམས་ཀྱི་ཞལ་སྔ་ནས་ཉེ་བར་བསྟེན་ཏེ། གདན་ས་ཆེན་པོ་དང་ཆུ་འདུས་ལ་སོགས་པར་བྱོན་ཏེ།
སྔ་ཕྱིར་ཆོས་གསན་པ་ལ་གསུང་ངག་རིན་པོ་ཆེ་ལམ་འབྲས་བུ་དང་བཅས་པའི་དབང༌། བྱིན་རླབས། ཁྲིད། བླ་མ་རྒྱ་བོད་ཀྱི་རྣམ་ཐར་ནས་བདག་ཆེན་རྡོ་རྗེ་འཆང་ཆེན་པོའི་རྣམ་ཐར་རྗེ་ཉིད་ཀྱིས་མཛད་པའི་བར་གྱི་རྣམ་ཐར་རྫོགས་པ།
གླེགས་བམ། ལམ་འབྲས་པོད་ནག་མ། གཞུང་བཤད་སྲས་དོན་མ། དམར་མ་བར་སྟོན་ཟིན་བྲིས་དང་བཅས་པ། ལམ་ཟབ་མོ་བླ་མའི་རྣལ་འབྱོར་གྱི་བྱིན་རླབས་ཁྲིད་དང་བཅས་པ་ཚར་གསུམ་ཁུག་པའི་བྱིན་རླབས།
ཤིན་ཏུ་ཉེ་བརྒྱུད་ལས་འོངས་པའི་མན་ངག །བརྡ་དོན་གསལ་བའི་ཁྲིད་བྱིན་རླབས་དང་བཅས་པ། གདམས་ངག་གི་ཡི་གེ་པོ་ཏི་དམར་ཆུང༌། ཕྱག་རྒྱ་ཆེན་པོ་ཡི་གེ་མེད་པའི་ཉམས་ཁྲིད་དང༌།
དེའི་བྱིན་རླབས་སོགས་

ལམ་སྐོར་ཕྱི་མ་བརྒྱད་རྗེ་གྷ་ཡ་དྷ་ར་ནས་བརྒྱུད་པའི་མགོན་པོ་དཔའ་བོ་གཅིག་པའི་རྗེས་སུ་གནང་བ་རྣམས་དང༌། དཔལ་ཀྱེ་རྡོ་རྗེའི་རྩ་བའི་རྒྱུད་ལ་རྗེ་བཙུན་གོང་མའི་ཡི་གེ་རྣམས་དང༌། ཤར་ཆེན་ཐམས་ཅད་མཁྱེན་པས་མཛད་པའི་དག་ལྡན་ཁ་སྐོང་སྤྱི་དོན་ལུང་འགྲེལ་རྣམས་ཀྱི་སྟེང་ནས་མན་ངག་ལུགས་ཀྱི་བཤད་བཀའ་ཡོངས་སུ་རྫོགས་པར་གསན་ཞིང༌།
ཚིག་དོན་ཐམས་ཅད་ཇི་ལྟ་བར་ཐུགས་སུ་ཆུད་པ་ཡིན་ལ། དེ་བཞིན་དུ་གྲུབ་ཆེན་ཌོམྦྷི་པའི་ལུགས་ཀྱི་སྙིང་པོ་ཀྱེ་རྡོ་རྗེའི་དཀྱིལ་འཁོར་དུ་དབང་བསྐུར་གསན་ནས་འགྲེལ་པ་ཀཽ་མུ་ཏི།
དཀྱིལ་ཆོག་བཟང་པོ་ཡོངས་བཟུང་སྒྲུབ་ཐབས་རིན་ཆེན་འབར་བ་རྣམས་ཀྱི་ལུང་དང༌།
སློབ་དཔོན་མཚོ་སྐྱེས་ཀྱིས་མཛད་པའི་སྒྲུབ་ཐབས། འགྲེལ་པ་པདྨ་ཅན། དཀྱིལ་ཆོག་ནས་གླིང་མ། བསྟོད་པ་ཉི་ཤུ་པ་ཚོགས་འཁོར་དམ་ཚིག་ལྔ་པ་རྣམས་ཀྱི་ལུང༌། སློབ་དཔོན་དམ་ཚིག་རྡོ་རྗེའི་ལུགས་ཀྱི་དཔལ་ཀྱེ་རྡོ་རྗེ་སྐུ་གསུང་ཐུགས་སྙིང་པོ་སྟེ་ཧེ་རུ་ཀ་བཞིའི་དཀྱིལ་འཁོར་དུ་དབང་བསྐུར་བ་ནོས་ནས་འགྲེལ་པ་རྣལ་འབྱོར་རིན་པོ་ཆེའི་སྦྱོར་བའི་འཕྲེང་བ།
སྒྲུབ་ཐབས་དེ་ཉིད་གསལ་བ་ལ་སོགས་པ་ལུགས་དེའི་རྒྱ་གཞུང་རྣམས་རྫོགས་པར་གསན།
གཞན་ཡང་ཤེས་རབ་ཀྱི་རྒྱུད་ལས། དཔལ་འཁོར་ལོ་སྡོམ་པ་ནག་པོའི་ལུགས། དྲིལ་བུ་ལུས་དཀྱིལ། དཔལ་མཁའ་འགྲོ་རྒྱ་མཚོ། དཔལ་རྡོ་རྗེ་གཞོན་ནུས་ལུགས།
སྒྲོལ་མ་བཅུ་བདུན་མ་རྣམས་ཀྱི་དབང་བསྐུར་བ་དང༌། ཐབས་ཀྱི་རྒྱུད་ལ། གཤིན་རྗེའི་གཤེད་ཞལ་གསུམ་པ། གཞོན་ནུ་གདོང་དྲུག་པ། དཔལ་རྡོ་རྗེ་འཇིགས་བྱེད་ཆེན་པོ་རོ་ལངས་བརྒྱད་ཀྱིས་བསྐོར་བ་སྟེ།
རྭ་ལུགས་ཀྱི་ནག་པོ་སྐོར་གསུམ་གྱི་དབང༌། འཆི་བདག་ལས་ཀྱི་གཤིན་རྗེ་དཔའ་བོ་གཅིག་པའི་

རྗེས་གནང༌། ཕུར་སྟོད་ལ་དཔལ་འཛིན་གྱིས་སྦྱོར་བའི་མན་ངག་གི་བེ་བུམ་ལ་སོགས་པ་ཡི་གེ་མང་པོའི་ལུགས། རྡོ་རྗེ་འཇིགས་བྱེད་ས་ལུགས་དང༌། གཤིན་རྗེ་དགྲ་ནག་པོ་ཞང་ལུགས་སུ་གྲགས་པའི་དབང༌། གྲུབ་ཆེན་ལཱ་ལི་ཏ་བཛྲས་མཛད་པའི་གཤིན་རྗེ་གཤེད་འབྱུང་བ།
དེའི་རྣམ་པར་བཤད་པ་གཤིན་རྗེ་གཤེད་ཀྱི་ཞིང་ཁམས་བཀོད་པ་ལ་འཇུག་པའི་རྒྱན་ལ་སོགས་པ་ཡི་གེ་མང་པོ་དང༌། གཤིན་རྗེ་གཤེད་དམར་པོ་ལྷ་བཅུ་གསུམ་མའི་དབང་བསྐུར་བ་རྣམས་གསན་ཅིང་ཐུགས་སུ་ཆུད་པར་མཛད་ལ།
གཉིས་སུ་མེད་པའི་རྒྱུད་དཔལ་དུས་ཀྱི་འཁོར་ལོའི་འགྲེལ་བཤད་ཆེན་པོ་ཆོས་རྗེ་དཔལ་ལྡན་དམ་པས་མཛད་པའི་ལུང་ཡོངས་སུ་རྫོགས་པར་གསན་ཏེ།
ལུགས་འདི་དེང་སང་གི་བར་དུ་མ་ནུབ་པར་བཞུགས་པ་ནི་བདག་གི་བླ་མ་འདིའི་འཕྲིན་ལས་ཀྱི་ཆོ་འཕྲུལ་གཅིག་པུར་ཁུམས་སོ། །རྣལ་འབྱོར་གྱི་རྒྱུད་ལ་ཀུན་རིག་རྩ་བའི་དཀྱིལ་འཁོར་ཤཱཀྱ་སེང་གེ་སྐུའི་དཀྱིལ་འཁོར་ལ་སོགས་པ་སྦྱོང་རྒྱུད་ནས་གསུངས་པའི་དཀྱིལ་འཁོར་བཅུ་གཉིས་ཀྱི་དབང༌།
སྤྱོད་པའི་རྒྱུད་ལ་རྣམ་པར་སྣང་མཛད་མངོན་པར་བྱང་ཆུབ་པ་སྐུ་མི་ཟད་པ་རྒྱན་གྱི་འཁོར་ལོའི་དབང༌། རྟོག་པ་ལས་གསུངས་པའི་འོད་ཟེར་ཅན་ལྷ་ལྔའི་དབང༌།
བྱ་བའི་རྒྱུད་ལ་གཙུག་ཏོར་གདུགས་དཀར་མོ་ཅན་ལྷ་ཞེ་གཉིས་ཀྱི་དབང་ལེགས་ལྡན་མཆེད་གསུམ་གྱི་རྗེས་གནང་དང་བཅས་པ། སློབ་དཔོན་བྲམ་ཟེ་མ་ཎི་བཛྲས་བཀྲལ་བའི་རྡོ་རྗེ་རྣམ་པར་འཇོམས་པ་ལྷ་བཅུ་དགུའི་དབང༌།
རྒྱ་བོད་ཀྱི་ཡི་གེ་རྣམས་ཀྱི་ལུང༌། སློབ་དཔོན་འགྲོ་བཟང་སྙིང་པོའི་ལུགས་ཀྱི་ཕྱག་ན་རྡོ་རྗེའི་དབང༌། གཟུངས་གྲྭ་ལྔའི་དབང་རྣམས་དང༌།
བྱང་སེམས་ཟླ་བ་རྒྱལ་མཚན་གྱི་ལུགས་ཀྱི་

རྟ་མགྲིན་ནག་པོ། ཕག་དཀར་ཤེས་རབ་གསལ་བྱེད། དཔལ་སྨྲ་བའི་སེང་གེ །འཇམ་དཔལ་དཀར་པོ། ཨ་ར་པ་ཙ་ན། མི་གཡོ་བ་དཀར་པོ། རི་ཁྲོད་ལོ་མ་གྱོན་མ་རྣམས་ཀྱི་རྗེས་གནང༌། འཕགས་པ་དོན་ཡོད་ཞགས་པ་དཔའ་བོ་གཅིག་པའི་རྗེས་སུ་གནང་བ་གསོ་སྦྱོང་རང་གིས་བླང་བའི་ཆོ་ག་དང་བཅས་པ་གསན་ཞིང༌།
འདི་ཉིད་ཀྱི་དཀར་ཕྱོགས་ཀྱང་ལན་བརྒྱ་རྩ་བརྒྱད་རྫོགས་པར་མཛད་དོ། །དེ་དག་གི་བསྟན་པ་བསྲུང་བ་དཔལ་རྡོ་རྗེ་ནག་པོ་ཆེན་པོ་གུར་གྱི་མགོན་པོ་ལྕམ་དྲལ་ལྷ་བརྒྱད།
པུ་ཏྲ། ཕྱི་ནང་གི་ཟངས་གྲི་ཅན་གཉིས་རྣམས་ཀྱི་རྗེས་སུ་གནང་བ། སྒྲུབ་ཡིག་གསང་བ་ཡིད་བཞིན་ནོར་བུ་སོགས་མན་ངག་གི་ཡི་གེ་རབ་ཏུ་མང་པོ། སྟོབས་འཕྲོག་དབང་པོ་གདོང་བཞི་པ།
དཔལ་དུར་ཁྲོད་ཀྱི་བདག་པོ། དཀར་མོ་ཉི་ཟླ་བདུད་རྒྱལ་ཐོད་འཕྲེང་ཅན། རྒྱལ་པོ་ཆེན་པོ་རྣམ་ཐོས་སྲས་ཞི་བ་ནོར་དུ་སྒྲུབ་པ་སེར་ཆེན་དང༌། གསང་སྒྲུབ་ལྗང་སེར།
བེ་ཅོན་མ་རྣམས་ཀྱི་རྗེས་སུ་གནང་བ། དེ་དག་སོ་སོའི་མན་ངག་གི་ཡི་གེ་ཕལ་ཆེ་བ་དང་བཅས་པ་གསན་ཞིང༌། འཕགས་པ་ཤེས་རབ་ཀྱི་ཕ་རོལ་ཏུ་ཕྱིན་པ་བརྒྱད་སྟོང་པ། མཚན་ཡང་དག་པར་བརྗོད་པ་རྣལ་འབྱོར་གྱི་རྒྱུད་དང་མཐུན་པར་བཀྲལ་བ་སློབ་དཔོན་འཇམ་དཔལ་གྲགས་པས་མཛད་པའི་འགྲེལ་ཆེན་དང༌།
སློབ་དཔོན་སྒེག་པའི་རྡོ་རྗེས་མཛད་པའི་སྔགས་དོན་རྣམས་གཟིགས། རྡོ་རྗེ་འཆང་གཉིས་པ་རྗེ་བཙུན་ས་སྐྱ་པ་མེས་དབོན་ལྔའི་བཀའ་འབུམ་པོ་ཏི་ཉི་ཤུ་རྩ་ལྔ་ཡོངས་སུ་རྫོགས་པའི་སོགས་རྒྱུད་སྡེ་བཞི་དང་རྗེས་སུ་འབྲེལ་བའི་ཆོས་ཀྱི་ཚུལ་དཔག་གིས་མི་ལང་བ་ཞིག་གསན་ལ།
བླ་མ་འདིའང་ཆེས་སྐུ་དྲིན་ཆེ་བས་ལོ་དུས་ཀྱི་བཅོ་བརྒྱད་མཆོད་པ་རྒྱ་ཆེན་པོ་མཛད་པ་ཡིན་ནོ།
།གཞན་ཡང་རྡོ་རྗེ་ཐེག་པའི་གཞུང་ལུགས་དུ་མ་ལ་དབང་འབྱོར་ཞིང་གཞན་གྱི་དོན་ལ་སྐྱོ་བ་སྤངས་པའི་གྲུབ་ཆེན་རྣལ་

འབྱོར་གྱི་དབང་ཕྱུག་བྱ་འགྱུར་བ་བསོད་ནམས་སེང་གེ་ཞེས་གྲགས་པ་དེ་ཉིད་སྐུ་གཞོན་ནུའི་དུས་ནས་བཟུང་སྟེ་ཡུན་རིང་པོའི་བར་དུ་བསྟེན་ཞིང་མཉེས་པར་མཛད་དེ་སྔ་ཕྱིར་གསུང་གི་བདུད་རྩི་བཞེས་པ། གཉིས་སུ་མེད་པའི་རྒྱུད་དཔལ་ཀྱེ་རྡོ་རྗེའི་ལམ་གྱི་སྙིང་པོ་གསུང་ངག་རིན་པོ་ཆེ་ལམ་འབྲས་བུ་དང་བཅས་པའི་ཁྲིད་ཡོངས་སུ་རྫོགས་པ་ཚར་གཉིས་ཆ་ལག་དང་བཅས་པ་དང༌།
ལམ་སྐོར་ཕྱི་མ་བརྒྱད་ཀྱི་ཁྲིད།
དཔལ་ཀྱེ་རྡོ་རྗེ་འགྲེལ་པ་ལུགས། མཚོ་སྐྱེས་ལུགས། ནག་པོ་ལུགས་ཀྱི་དཀྱིལ་འཁོར་བཞི་རྣམས་ཀྱི་དབང༌། གུར་རིགས་བསྡུས་པ་མཁའ་འགྲོ་ལྔའི་དབང་གསན་ཏེ། རྗེ་བཙུན་ཆེན་པོས་མཛད་པའི་ས་བཅད། འགྲེལ་པ་གུར་རྒྱན།
མཆན་བུ་རྣམས་ཀྱི་སྟེང་ནས་རྡོ་རྗེ་གུར་གྱི་རྒྱུད་ཀྱི་བཤད་བཀའ་ཡོངས་སུ་རྫོགས་པ། དེའི་དཀྱིལ་འཁོར་སྒྲུབ་མཆོད་ཀྱི་ཕྱག་ཁྲིད་ཞིབ་པ་དང་བཅས་པ། སམྤུ་ཊིའི་རྒྱུད་ལས་གསུངས་པའི་དཔལ་རྡོ་རྗེ་དབྱིངས།
དགྱེས་པ་རྡོ་རྗེ་དྲག་པོ་གདན་ཅན་ལྷ་བཅུ་བདུན་གྱི་དབང༌། ཤེས་རབ་ཀྱི་རྒྱུད་ལ། དཔལ་འཁོར་ལོ་སྡོམ་པ་ལོ་ནག་དྲིལ་གསུམ་གྱི་དབང༌། དེ་དག་སོ་སོའི་ཕྱག་ཁྲིད། ནག་པོ་རིམ་བཞིའི་ཉམས་ཁྲིད་དང༌།
ལུ་ཧི་པ་སྨད་ལྔ། ནག་པོ་གཞུང་དྲུག་མན་ངག་ནག་འབུམ་དང་བཅས་པ། དྲིལ་བུ་སྐོར་གསུམ་རྣམས་ཀྱི་ལུང༌། དྲིལ་བུ་རིམ་ལྔའི་ཁྲིད་བྱིན་རླབས་དང་བཅས་པ། བདེ་མཆོག་རྩ་རྒྱུད་ཀྱི་བཤད་བཀའ་ཤིན་ཏུ་ཟབ་པ།
དཔལ་མཁའ་འགྲོ་རྒྱ་མཚོ། མ་ཧཱ་མཱ་ཡ་ལྷ་ལྔ། པདྨ་དབང་ཆེན་ཡང་གསང་ཁྲོས་པ་ཁྲག་འཐུང་ལྷ་དགུའི་དབང་རྣམས་གསན། ཐབས་ཀྱི་རྒྱུད་ལ་དཔལ་གསང་བ་འདུས་པ་མི་བསྐྱོད་རྡོ་རྗེ་ལྷ་སོ་གཉིས།
འཇམ་པའི་རྡོ་རྗེ་ལྷ་བཅུ་དགུ །སྤྱན་རས་གཟིགས་ལྷ་བཅུ་དགུ་རྣམས་ཀྱི་དབང༌། གཤིན་རྗེ་གཤེད་དམར་པོ་ལྷ་ལྔའི་དབང༌། རྣམ་རྟོག་འོད་གསལ་དང༌། ཤིན་ཏུ་སྤྲོས་མེད་ཀྱི་བྱིན་

རླབས་མྱོང་ཁྲིད་དང་བཅས་པ། རྣལ་འབྱོར་དབང་ཕྱུག་གི་གཞུང་བརྒྱད་ལ་སོགས་པ་རྒྱ་བོད་ཀྱི་ཡི་གེ་མང་པོའི་ལུང༌། དཔལ་རྡོ་རྗེ་འཇིགས་བྱེད་ས་ལུགས་ཀྱི་དབང༌། རྒྱུད་རྟོག་པ་བདུན་པ་རྗེ་ས་སྐྱ་པ་ཆེན་པོའི་ཊཱིཀྐ་དང་བཅས་པ་རྣམས་གསན།
རྣལ་འབྱོར་གྱི་རྒྱུད་ལ་ཀུན་རིག་རྩ་བའི་དཀྱིལ་འཁོར་དུ་དབང་ཞུས་ནས་དེའི་བཤད་པ་ཕྱག་ལེན་དང་བཅས་པ་དང༌། སྤྱོད་པའི་རྒྱུད་ལ་ཨ་ར་པ་ཙ་ལྷ་ལྔའི་དབང་དང༌།
བྱ་བའི་རྒྱུད་ལ་ཚེ་དཔག་མེད་ཛེ་ཏཱ་རིའི་ལུགས་ལྷ་དགུ། རྡོ་རྗེ་མི་འཁྲུགས་པ་ལྷ་དགུ། རིགས་གསུམ་སྤྱིའི་དབང་རྣམས་གསན། རྒྱུད་སྡེ་སྤྱིའི་དགོངས་པ་འགྲེལ་པ་སློབ་དཔོན་ཆེན་པོ་ཨ་བྷྱཱ་ཀ་ར་གུཔྟས་མཛད་པའི་དཀྱིལ་འཁོར་གྱི་ཆོ་ག་རྡོ་རྗེ་འཕྲེང་བ་དང༌།
གྲུབ་ཆེན་དརྤཎ་ཨ་ཙརྻས་མཛད་པའི་བྱ་བ་བསྡུས་པ་གཉིས་ཀྱི་ཕྱག་ལེན་ཕྱོགས་གཅིག་ཏུ་བསྡེབས་པའི་དཀྱིལ་འཁོར་ཞེ་ལྔའི་དབང་བསྐུར་བ་དང༌།
དཀྱིལ་འཁོར་ཆོ་ག་རྡོ་རྗེ་འཕྲེང་བ། སྒྲུབ་ཐབས་རྣལ་འབྱོར་རྫོགས་པའི་འཕྲེང་བ། སྦྱིན་སྲེག་འོད་ཀྱི་སྙེ་མ་སྟེ་འཕྲེང་བ་བསྐོར་གསུམ་དུ་གྲགས་པ་དང༌། ཀྲྀ་ཡ་ས་མུཉྩའི་ལུང༌། ཕྱག་ཁྲིད་ཤིན་ཏུ་ཞིབ་པས་བརྒྱན་ཏེ་གསན་ལ།
སྒྲུབ་ཐབས་ཀུན་ལས་བཏུས་པར་གསུངས་པའི་ཐུབ་པ་རྡོ་རྗེ་གདན་པ་སོགས་ཀྱི་རྗེས་གནང་བརྒྱད་ཅུ། གཟུངས་དང་སྒྲུབ་ཐབས་སོགས་དགུ་བཅུ་རྩ་དྲུག་གི་ལུང་དང༌། སྒྲུབ་ཐབས་རྒྱ་མཚོར་གྲགས་པའི་རྗེས་གནང་བརྒྱ་དང་བཞི་བཅུ་སྒྲུབ་ཐབས་ཉིས་བརྒྱ་བཞི་བཅུ་བཞུགས་པ་མ་ཚང་བ་མེད་པའི་ལུང༌།
སྐྱེར་སྒང་པ་ནས་བརྒྱུད་པའི་ཐུགས་རྗེ་ཆེན་པོའི་རིག་གཏད། ཐུགས་རྗེ་ཆེན་པོ་བཅུ་གཅིག་ཞལ།
འཇམ་དབྱངས་ཨ་ར་པ་ཙ། རྣམ་རྒྱལ་འཇོམས། སྨེ་བརྩེགས། གཉན་སྒྲོལ་ཡན་ལག་དྲུག་པ་རྣམས་ཀྱི་རྗེས་གནང༌། མི་གཡོ་བ་སྔོན་པོའི་རྗེས་གནང་ཆུ་བསྲུང་དང་བཅས་པ།

དཔལ་རྡོ་རྗེ་ནག་པོ་ཆེན་པོ་ལྕམ་དྲལ། ལྷ་བརྒྱད་ཞལ་བཞི་པ། རྣམ་སྲས་བྱ་སྡེར་ལུགས། དམག་ཟོར་རེ་མ་ཏཱི་རྣམས་ཀྱི་རྗེས་སུ་གནང་བ། བོད་དུ་འགྱུར་རོ་ཅོག་རྒྱུད་སྡེ་རིན་པོ་ཆེ་རྣམས་ཕྱོགས་གཅིག་ཏུ་སྒྲིགས་པ་རྒྱུད་འབུམ་དུ་གྲགས་པའི་ལུང༌།
ཐེག་པ་ཆེན་པོ་བློ་སྦྱོང་གི་མྱོང་ཁྲིད། ཁྲིད་ཡིག་འགྲོ་མགོན་དཔལ་ཡིས་མཛད་པ་སོགས་མདོར་ན་བླ་མ་འདི་ལ་མངའ་བའི་ཡོན་ཏན་ཐམས་ཅད་བུམ་པ་གང་བྱོའི་ཚུལ་དུ་མཛད་ཅིང༌།
གསང་སྔགས་ཀྱི་བཤད་པ་དང་ཕྱག་ལེན་ལ་བླ་མ་འདི་རང་སྐུ་དྲིན་ཆེ་བ་ཡིན་གསུང་ངོ༌། །གཞན་ཡང་ཐུབ་པའི་དབང་པོས་མདོ་སྡེ་དུ་མ་ལས་གསལ་བར་ལུང་བསྟན་པའི་ཀུན་མཁྱེན་དོལ་པོ་པ་ཞེས་གྲགས་པ་དེ་ཉིད་ཁ་བའི་ལྗོངས་འདིར་ཟབ་ལམ་གྱི་བསྟན་པ་སྤེལ་བའི་སླད་དུ་བསམ་བཞིན་དུ་སྐྱེ་བ་བཞེས་ཏེ།
སྐུ་འབུམ་མཐོང་གྲོལ་ཆེན་པོའི་ཆོས་འཁོར་གསེར་ཟངས་སུ་བསྒྱུར་བ་སོགས་ཉིད་ཀྱི་འཕྲིན་ལས་ཀྱི་ལྷག་མ་རྣམས་རྒྱས་པར་མཛད་པའི་བདག་ཉིད་ཇོ་ནང་མཁན་རིན་པོ་ཆེ་ཀུན་མཁྱེན་ནམ་མཁའ་ཆོས་སྐྱོང་ལས་སྔ་ཕྱིར་དཔལ་དུས་ཀྱི་འཁོར་ལོའི་རྡུལ་ཚོན་དང་རས་བྲིས་ཀྱི་དཀྱིལ་འཁོར་དུ་བསོད་ནམས་ཀྱི་ཚོགས་ཀྱི་སླད་དུ་བྱིས་པའི་འཇུག་པའི་དབང་བདུན།
ཚུལ་ཁྲིམས་ཀྱི་ཚོགས་ཀྱི་སླད་དུ་འཇིག་རྟེན་པའི་དབང་བཞི། ཡེ་ཤེས་ཀྱི་ཚོགས་ཀྱི་སླད་དུ་འཇིག་རྟེན་ལས་འདས་པའི་དབང་བཞི་པ་རྣམས་སྔོན་དུ་འགྲོ་བའི་རྒྱུད་ཐམས་ཅད་ཀྱི་ངེས་པའི་དོན་སྦྱོར་བ་ཡན་ལག་དྲུག་པ་མྱོང་ཁྲིད་དུ་གསན་པས་རྣམ་པ་ཐམས་ཅད་ཀྱི་མཆོག་དང་ལྡན་པའི་སྟོང་པ་ཉིད་མངོན་དུ་གྱུར།
མཆོག་ཏུ་མི་འགྱུར་བའི་བདེ་བ་ཆེན་པོ་ལ་མངའ་བརྙེས་ཏེ་ངེས་པའི་དོན་གྱི་དཔལ་དུས་ཀྱི་འཁོར་ལོ་མངོན་དུ་མཛད།
ཟབ་ལམ་གྱི་ཁྲིད་ཡིག་སྔོན་འགྲོ་ཐོག་

མཐའ་བར་དགེ་ངོ་སྤྲོད་དང་བཅས་པ། ཆོས་རྗེ་ཕྱོགས་རྒྱལ་བས་མཛད་པ། དབང་མདོར་བསྟན་པའི་རྒྱུད། ཉི་ཟླ་སྒྲུབ་པ། སྦྱོར་དྲུག་གི་གཞུང་ཤ་བ་རིས་མཛད་པ། དེའི་མན་ངག་ཇོ་ནང་ཀུན་སྤངས་ཆེན་པོས་མཛད་པ་རྣམས་གསན་ལ།
དཔལ་སྡོམ་པ་ཆེན་པོའི་དབང་བསྐུར་བ་དང༌། ཀུན་མཁྱེན་ཆེན་པོ་དོལ་པོ་བས་མཛད་པའི་དུས་ཀྱི་འཁོར་ལོའི་བསྟོད་ཆེན། ངོ་སྤྲོད། འཕོ་བ། སྨོན་ལམ་སྟེ་ཁྱད་འཕགས་གསུམ། རི་ཆོས་ངེས་དོན་རྒྱ་མཚོ།
བསྟན་པ་སྤྱི་འགྲེལ། བཀའ་བསྡུ་བཞི་པ་རྩ་འགྲེལ་སོགས་གསན་ཞིང༌། རྒྱུད་འགྲེལ་གྱི་ལུང་གཞན་དུ་གསན་པའི་རྗེས་སུ། རྡོ་རྗེ་སློབ་དཔོན་བདག་པོ་དང༌། བདག་པོ་ཆེན་པོའི་དབང་བསྐུར་ཏེ་ལུགས་འདིའི་བསྟན་པ་མཐའ་དག་བསྟོད་པར་མཛད་པ་ལྟར།
དེང་སང་ཇོ་ནང་པའི་ལུགས་ཀྱི་དཔལ་དུས་ཀྱི་འཁོར་ལོའི་སྨིན་གྲོལ་ཡ་མ་བྲལ་བའི་མྱོང་ཁྲིད་རང་བཟོས་མ་སྦགས་པ་རེ་རེ་ཙམ་གནས་པ་ནི་བདག་ཅག་གི་བླ་མ་དམ་པ་འདིའི་སྐུ་དྲིན་དུ་ཤེས་པར་བྱའོ།
།འཁོར་འདས་ཀུན་ཁྱབ་ངེས་དོན་དུས་འཁོར་ལོ། །ཟག་མེད་དགའ་བ་བཞི་པའི་དཔལ་འབར་བ། །སྒྲིབ་མེད་ལེགས་པར་རྟོགས་པའི་བློ་གྲོས་ཅན། །ཁྱོད་ནི་རིགས་ལྡན་གྲགས་པ་མངོན་སུམ་བཞིན།
།ནམ་མཁའི་རྣལ་འབྱོར་ཆོས་ཚུལ་སྐྱོང་མཁས་དེའི། །གསུང་གི་གསང་བ་འཛིན་པ་མང་ན་ཡང༌། །སྲིད་མཐར་ཟབ་ལམ་སྤེལ་བའི་མཛད་པ་ཅན། །ཁྱོད་ཉིད་གཅིག་པུར་ངེས་པ་འདི་ངོ་མཚར།
།བླ་མ་དེ་ཉིད་ཀྱི་གདན་ས་ལ་བཞུགས་ན་ཟབ་རྒྱས་ཀྱི་ཆོས་ཀྱི་འཁོར་ལོ་སྒྱུར་བ། ལུང་དང་རིགས་པའི་ཡོན་ཏན་ཐམས་ཅད་ལ་མངའ་བརྙེས་པའི་བྱང་ཆུབ་སེམས་དཔའ་སེམས་དཔའ་ཆེན་པོ་དཔལ་ལྡན་རིན་ཆེན་གྱི་ཞབས་ལས།
དཔལ་དུས་ཀྱི་འཁོར་ལོའི་བསྡུས་པའི་རྒྱུད། རྒྱ་ཆེར་འགྲེལ་པ་དྲི་མ་མེད་པའི་འོད་སྟོང་ཕྲག་བཅུ་གཉིས་

པ་ཇོ་ནང་འགྱུར་ལ། ཀུན་མཁྱེན་ཆེན་པོའི་ས་བཅད་དང་བཅས་པ། བརྟག་གཉིས་ཀྱི་འགྲེལ་པ་རྡོ་རྗེ་སྙིང་པོས་མཛད་པ། དཔལ་ཕྱག་ན་རྡོ་རྗེས་མཛད་པའི་བདེ་མཆོག་སྟོད་འགྲེལ། ཀུན་མཁྱེན་ཆེན་པོས་མཛད་པའི་དུས་འཁོར་གྱི་སྒྲུབ་ཐབས་དཔག་བསམ་སྙེ་མ།
དཀྱིལ་ཆོག་ཡེ་ཤེས་རྒྱ་མཚོ་དང་ཡེ་ཤེས་ཆུ་རྒྱུན། སྦྱིན་སྲེག་ནང་གི་མུན་སེལ། སྦྱོར་བ་ཡན་ལག་དྲུག་པའི་ཡི་གེ་ཆོས་རྗེ་ཕྱོགས་རྒྱལ་བས་མཛད་པ་རྣམས་ཀྱང་གསན་ནོ།
།དེ་ནས་བདག་ཅག་གི་བླ་མ་རང་ཉིད་འཁོར་བའི་ཆུ་བོ་ལས་རིང་དུ་བསྒལ་ཞིང༌། གཞན་དག་ཀྱང་སྒྲོལ་བ་ལ་གཅིག་ཏུ་དགོངས་པ་འདིའི་ཐུགས་ལ་སངས་རྒྱས་ཀྱི་བསྟན་པ་ལ་ཞུགས་ལ་མ་རྫོགས་པ་ནི་བྱིས་པ་མིག་མཆི་མས་གང་བ་དང་འདྲ་ཞིང༌།
སོ་སོར་ཐར་པའི་ལས་སྒྲུབ་པ་དང་ལས་ཀྱི་ཆོ་ག་ལ་མི་དབང༌། དེ་ལ་མི་དབང་ན་གསང་སྔགས་ཀྱི་རྒྱུད་སྟོན་པ་པོ་དང༌། དབང་བསྐུར་བའི་རྡོ་རྗེ་སློབ་དཔོན་ཁྱད་པར་ཅན་དུ་ཅུང་མི་འགྱུར་བར་མཁྱེན་ནས།
ཉིད་ཀྱི་དགུང་ལོ་ཉི་ཤུ་བཞེས་པ་མེ་ཕོ་འབྲུག་གི་ལོའི་ཧོར་ཟླ་དང་པོ་ཆོ་འཕྲུལ་ཆེན་པོ་བསྟན་པའི་ཟླ་བའི་ཡར་ངོའི་ཚེས་བཅོ་ལྔའི་མཚན་མོའི་ཆ་ལ་དཔལ་ལྡན་ས་སྐྱའི་གཙུག་ལག་ཁང་ཆེན་པོའི་སྙིང་པོར་གྱུར་པ་སྒོ་རུམ་ཆོས་ཀྱི་ཕོ་བྲང་དུ་རྒྱལ་བ་རྡོ་རྗེ་འཆང་ཆེན་པོ་ཀུན་དགའ་བཟང་པོའི་ཞབས་སྟེགས་ཀྱི་སེང་གེའི་ཁྲི་ལ་བཞུགས་པའི་ཡོངས་འཛིན་དམ་པ་དཀོན་ཅོག་འཕེལ་བའི་ཞལ་སྔ་ནས་ཀྱི་མཁན་པོ་མཛད།
བདེ་བར་གཤེགས་པའི་རིང་ལུགས་མཐའ་དག་ལ་མི་འཇིགས་པའི་སྤོབས་པ་ཅན་འཇམ་པའི་དབྱངས་གློ་བོ་མཁན་ཆེན་བསོད་ནམས་ལྷུན་གྲུབ་ལེགས་པའི་འབྱུང་གནས་རྒྱལ་མཚན་དཔལ་བཟང་པོས་ལས་ཀྱི་སློབ་དཔོན།
ཆོས་ཀྱི་རྗེ་ཟུར་ཁང་པ་

དཔལ་ལྡན་རིན་ཆེན་གྱིས་གསང་སྟེ་སྟོན་པའི་སློབ་དཔོན། མཁས་པའི་མཁས་པ་མཁན་ཆེན་དཀོན་མཆོག་ཚུལ་ཁྲིམས་པས་དུས་སྒོ་བ། རབ་འབྱམས་སྨྲ་བ་ཆོས་སྐྱོང་བཟང་པོས་ཞུ་བ་པོ་མཛད་དེ། ཁ་སྐོང་བར་འོས་པའི་དགེ་སློང་བརྒྱད་དང་བཅས་པའི་དབུས་སུ་བསྙེན་པར་རྫོགས་པ་དགེ་སློང་གི་སྡོམ་པ་རྣམ་པར་དག་པ་ཐོབ་པར་མཛད་ལ།
མཚན་ཡང་སྔར་ལས་ཅུང་ཟད་སྤེལ་ཏེ། ཀུན་དགའ་ལེགས་པའི་བློ་གྲོས་རྒྱལ་མཚན་དཔལ་བཟང་པོ་ཞེས་གསོལ་ཏོ།
།བསྟན་པའི་རྩ་ལག་མཁས་ཀུན་དགའ་བའི་གཞི། །ཉེས་པ་ཀུན་སྤང་ཡོན་ཏན་ལེགས་རྫོགས་པའི། །བློ་གྲོས་གསལ་ལྡན་ངུར་སྨྲིག་རྒྱལ་མཚན་ཅན། །བསྟན་པའི་དཔལ་གྱུར་མཛད་པ་བཟང་པོ་གང༌། །ཁྱོད་ཀྱིས་ཉེས་པའི་རྩ་བ་དྲུང་ཕྱུང་ཞིང༌།
།ཐོབ་བྱའི་ཡོན་ཏན་མཐའ་དག་རྫོགས་བཞིན་དུ། །བསྟན་ལ་རིམ་གྱིས་བསླབ་པའི་སྒྱུ་འཕྲུལ་གྱིས། །བྱིས་པའི་འགྲོ་བ་རྗེས་འཛིན་འདི་ངོ་མཚར། །མཁན་པོ་ཆོས་ཀྱི་རྗེ་དེ་ཉིད་ལས་དཔལ་ཀྱེ་རྡོ་རྗེའི་རྒྱུ་དུས་ཀྱི་དང་ལམ་དུས་ཀྱི་དབང༌།
ལམ་ཟབ་མོ་བླ་མའི་རྣལ་འབྱོར་གྱི་བྱིན་རླབས་ཁྲིད་དང་བཅས་པའི་ཐུགས་རྗེ་ཆེན་པོ་གཙོ་འཁོར་གསུམ་པའི་རིག་གཏད་དང༌།
ལུང་གི་རྣམ་གྲངས་འགའ་ཞིག་གསན། ལས་ཀྱི་སློབ་དཔོན་མཚུངས་པ་མེད་པའི་མཁྱེན་རབ་མངའ་བ་དེ་ལས་ཀྱང་དགེ་བསྙེན་གྱི་སྡོམ་པ་བརྒྱད་པ་རྩ་འགྲེལ་དགེ་ཚུལ་གྱི་ཚིག་ལེའུར་བྱས་པ་ལྔ་བཅུ་པ་སློབ་དཔོན་སངྒྷ་བྷ་དྲས་མཛད་པ།
སོ་སོར་ཐར་པའི་མདོའི་ལུང་རྣམས་གཙོ་བོར་གསན། ཞོར་ཉན་འཇམ་དཔལ་དཔའ་བོ་གྲུབ་པ་དང༌། ནག་པོ་ཆེན་པོ་ལྕམ་དྲལ་གྱི་རྗེས་གནང༌། རྗེ་ཉིད་ཀྱི་གསུང་རབ་འགའ་ཞིག་གི་ལུང་ནོས་ལ།
རྗེ་བཙུན་འཇམ་པའི་དབྱངས་ཀྱི་རྣམ་པར་འཕྲུལ་པ་བདག་ཆེན་ཐམས་ཅད་མཁྱེན་པ་ཀུན་དགའ་བསོད་ནམས་གྲགས་པ་རྒྱལ་མཚན་དཔལ་བཟང་པོ་

ལ་ཉིད་ཀྱིས་གསོལ་བ་འདེབས་པ་པོ་མཛད་དེ། གདན་ས་ཆེན་པོར་དད་པ་དང་ལྡན་པ་བཞི་བརྒྱ་ཙམ་དང་ལྷན་ཅིག་ཏུ་གསུང་ངག་རིན་པོ་ཆེ་ལམ་འབྲས་བུ་དང་བཅས་པའི་གཞུང་ཁྲིད་ཤིན་ཏུ་རྒྱས་པ། ལམ་ཟབ་བླ་མའི་བྱིན་རླབས།
བིར་བསྲུང་གཉིས་དང་བཅས་པ། འཁོར་ལོ་སྡོམ་པ་དྲིལ་བུ་ཕྱི་དཀྱིལ་དུ་གྲགས་པ་ལྷ་ལྔ། ལྭ་བའི་ཞབས་ཀྱིས་བཀྲལ་བའི་བདེ་མཆོག་སྦྱངས་པའི་ཡོན་ཏན་ལྷ་བཅུ་གསུམ། སྡོམ་པ་བོང་ཞལ་ཅན་ལྷ་སོ་བདུན་རྣམས་ཀྱི་དབང༌།
ཕག་མོ་ཞལ་གཉིས་མ་དང༌། ནཱ་རོ་མཁའ་སྤྱོད་ཀྱི་བྱིན་རླབས། རྗེ་བཙུན་ས་སྐྱ་པའི་ཐུགས་དམ་གྱི་སྙིང་པོ་དཔལ་རྡོ་རྗེ་གཞོན་ནུའི་སྟོད་ལས་བྱང་ཆུབ་བསྒྲུབ་པ་དང༌། སྨད་ལས་དྲག་པོ་སྒྲོལ་བའི་དབང༌།
དཔལ་ཡང་དག་ཟླ་གམ་གཅིག་པ་ལྷ་ལྔ་བཅུ་རྩ་བརྒྱད་ཀྱི་དབང་སྟེ་ཡང་ཕུར་རྣམ་པ་གཉིས། འཁོར་ལོ་སྡོམ་པ་ཆེན་པོ་འཕྲེང་བ་དང་སྒོ་མཐུན་པའི་དབང༌། ས་སྐྱ་ལུགས་ཀྱི་རྡོ་རྗེ་འཇིགས་བྱེད་ལྷ་བཅུ་བདུན་པ།
སྒྲོལ་མ་ཕྱི་དཀྱིལ། སྒྲོལ་མ་ལུས་དཀྱིལ་ལྷ་ཉེར་ལྔའི་དབང༌། བཅུ་གཅིག་ཞལ་ལྷ་སོ་བདུན་དང༌། ཚེ་དཔག་མེད་འཆི་མེད་རྔ་སྒྲའི་དབང༌། འཇམ་དབྱངས་སྨྲ་བའི་སེང་གེ །འཇམ་དཔལ་ཡེ་ཤེས་ཡོན་ཏན་བཟང་པོ།
གུར་ནས་གསུངས་པའི་འབྱུང་པོ་འདུལ་བྱེད། ཕྱག་ན་རྡོ་རྗེ་གཏུམ་པོ་ཁྱུང་ལྔ་པ། དཔལ་རྡོ་རྗེ་ནག་པོ་ཆེན་པོ་གུར་གྱི་མགོན་པོ་ལྷ་བཅུ་གཉིས་མ་བྲན་བདུད་གཤིན་རྗེ་ནག་པོ།
ལས་ཀྱི་གཤིན་རྗེ་ལྷ་བཅུ་གསུམ་མ་རྣམས་ཀྱི་རྗེས་སུ་གནང་བ་དེ་དག་སོ་སོ་དང་འབྲེལ་བའི་ཡི་གེའི་ལུང་མང་པོ། རྟ་ནག་ཀུན་མཁྱེན་པའི་སྔགས་ཕྱོགས་ཀྱི་བརྩམས་ཆོས་ཕལ་ཆེ་བ་ཡང་གསན། མང་དུ་གསན་པའི་དོན་ཐམས་ཅད་ལ་རིང་དུ་སྦྱངས་པའི་མཁས་པ་ཆེན་པོ་མངའ་རིས་བཞི་སྡེ་པ་འཇམ་པའི་དབྱངས་ནམ་མཁའ་བརྟན་པའི་དྲུང་དུ་དཔལ་རྡོ་རྗེ་འཇིགས་བྱེད་ཆེན་པོ་རྭ་

ལུགས་ཐུན་མོང་མ་ཡིན་པ་ལྷ་བཅུ་གསུམ་མ་དང༌། སྐྱོ་ལུགས་ཀྱི་ཁྲིད། དེ་དག་དང་རྗེས་སུ་འབྲེལ་བའི་ཡི་གེ་རྭ་པོད་ལ་སོགས་པ་མང་པོའི་ལུང༌། འོད་གསལ་འཆར་བ། བདུད་རྩི་བྱིན་རླབས། འོད་འཆང་མ་རྣམས་ཀྱི་བྱིན་རླབས་བདེ་མཆོག་ཡབ་ཡུམ་གྱི་གོ་ཆའི་བྱིན་རླབས་སོ་སོ།
ཀུ་རུ་ཀུལླེ་ལྷ་ལྔ་དཱ་ན་ཤཱི་ལའི་ལུགས་ཀྱི་དབང༌། འཇམ་དབྱངས་ཨ་ར་པ་ཙ་ན་དང༌། ཕྱག་ན་རྡོ་རྗེ་གོས་སྔོན་པོ་ཅན་གྱི་རྗེས་གནང༌།
དཔལ་ལྡན་བླ་མ་དམ་པས་མཛད་པའི་ཁྲིད་ཡིག་གི་ངོ་སྤྲོད་དང་བཅས་པའི་ཐོག་ནས་རྒྱ་བོད་ཀྱི་སྦྱོར་བ་ཡན་ལག་དྲུག་པའི་མན་ངག་ཐམས་ཅད་ཀྱི་བརྒྱུད་པ་འདུས་པའི་ཁྲིད་མྱོང་ཁྲིད་དུ་མཛད་ལ། ཞེན་པ་བཞི་བྲལ་གྱི་ཁྲིད་ཡིག་དབོན་པོ་ཀུན་དགའ་ལེགས་རིན་པས་མཛད་པ་སོགས་ལུང་གི་ཚོགས་མཐའ་ཡས་པ་ཞིག་གསན་པ་ཡིན་ནོ།
།ཡང་དབུས་གཙང་གི་ཆོས་གྲྭ་དུ་མར་དགེ་འདུན་བརྒྱ་ཕྲག་མང་པོ་ལ་གསུང་ངག་རིན་པོ་ཆེ་ཚར་ལྔ་བཅུ་རྩ་གཅིག་ལ་སོགས་པ་ཆོས་ཀྱི་འཁོར་ལོ་རྒྱ་ཆེན་པོ་བསྐོར་བར་མཛད་པ་མུས་ཆེན་སངས་རྒྱས་རིན་ཆེན་དཔལ་བཟང་པོ་ལས་ཀྱང་དཔལ་ཀྱེ་རྡོ་རྗེ་རྒྱུ་ལམ་གྱི་དབང༌།
བདེ་མཆོག་ནག་པོ་པའི་དབང༌།
བདེ་མཆོག་དཀར་པོའི་བྱིན་རླབས་ཁྲིད་དང་བཅས། ནཱ་རོ་མཁའ་སྤྱོད་ཀྱི་བྱིན་རླབས། དཔལ་རྡོ་རྗེ་འཇིགས་བྱེད་ཀྱི་རྫོགས་པའི་རིམ་པ་རྣལ་འབྱོར་བཞིའི་ཉམས་ཁྲིད་དང༌། མཚན་མོ་རྒྱུ་བ། རྭ་རྩེ་སེམས་འཛིན།
མཚན་མ་གྱེན་སྒྲེང་རྣམས་ཀྱི་ཁྲིད། མན་ངག་གི་ཡི་གེ་རྭ་པོད་དུ་གྲགས་པའི་ལུང༌། སྐྱེ་མེད་དོ་པའི་ལུགས་ཀྱི་བདུད་ཀྱི་སྤྱོད་ཡུལ་གྱི་ཁྲིད། སེམས་དཔའ་ཆེན་པོས་མཛད་པའི་ཡི་གེ་རྣམས་ཀྱི་ལུང་དང་བཅས་པ།
རྗེ་ཉིད་ཀྱི་བཀའ་འབུམ་ཕལ་ཆེ་བའི་ལུང༌། དུད་སོལ་ལྷ་མོ་ཕྱི་སྒྲུབ་དང༌། དུར་ཁྲོད་བདག་པོའི་རྗེས་གནང་རྣམས་གསན་པ་ཡིན་ཅེས་

ཐོས། བོད་ཀྱི་ཟབ་མོའི་ཆོས་ཀྱི་མཛོད་འཛིན་པའི་མུས་ཆེན་ནམ་མཁའ་དཔལ་བཟང་པོ་ལས་འཁོར་ལོ་སྡོམ་པ་ནག་པོའི་ལུགས་ཀྱི་དབང༌། བསྐྱེད་རིམ་གྱི་བཤད་པ་ཤིན་ཏུ་རྒྱས་པ། རྫོགས་པའི་རིམ་པ་ནག་པོ་རིམ་བཞིའི་ཉམས་ཁྲིད།
དེ་དག་དང་འབྲེལ་བའི་ཡི་གེ་མང་པོ། དྲིལ་བུ་ལུས་དཀྱིལ་གྱི་དབང༌། ནཱ་རོ་མཁའ་སྤྱོད་ཀྱི་བྱིན་རླབས་སོགས་མན་ངག་གི་བྱེ་བྲག་འགའ་ཞིག་གསན། བསྐྱེད་རྫོགས་ཀྱི་རྣལ་འབྱོར་ཟབ་མོ་ལས་ནམ་ཡང་མི་གཡོ་བའི་གྲུབ་ཆེན་སངས་རྒྱས་དཔལ་བཟང་པོ་ལས་དཔལ་ཀྱེ་རྡོ་རྗེ་ཡབ་ཡུམ་གྱི་རྒྱུ་དང་ལམ་གྱི་དབང་དང་བྱིན་རླབས་ཀྱི་ཆུ་བོ་མ་ནུབ་པ།
ལམ་ཟབ་ཕྱི་ནང༌། བླ་མ་རིན་འབྱུང༌། བིར་བསྲུང་གཉིས།
རྣམ་འཇོམས་བིར་ལུགས་རྣམས་ཀྱི་བྱིན་རླབས། བདག་ཆེན་རྡོ་རྗེ་འཆང་ཆེན་པོའི་ལམ་འབྲས་ལོ་འཁོར་མ་གསུངས་དུས་ཀྱི་ཟིན་བྲིས་ཆེན་མོ། ཕྱག་རྒྱ་ཆེན་པོ་བསམ་མི་ཁྱབ་དང༌། ཡི་གེ་མེད་པའི་བྱིན་རླབས་ལམ་སྐོར་ཕྱི་མ་བརྒྱད་ཀྱི་ཁྲིད་ཡིག་རྗེ་ནམ་མཁའ་དཔལ་བཟང་པས་མཛད་པ།
ལམ་འབྲས་པའི་ལུགས་ཀྱི་མགོན་རྐྱང་གི་རྗེས་གནང༌། བདེ་མཆོག་ལོ་དྲིལ་གྱི་དབང༌། ས་ལུགས་ཀྱི་ཕག་མོ་སྐོར་གསུམ་གྱི་བྱིན་རླབས།
རྩ་དབུ་མའི་ཁྲིད། འཕོ་བ་ཆིག་བརྒྱུད་མ་དང་བཅས་པ། བདེ་མཆོག་དཀར་པོའི་ཁྲིད་བྱིན་རླབས། ཕག་དཀར་ཤེས་རབ་གསལ་བྱེད་དང༌། ཕག་མོ་ཞལ་གཉིས་མ། དབུ་བཅད་མ། དོན་གྲུབ་མ་སྟེ་དཔྱལ་ལུགས་ཀྱི་ཕག་མོ་སྐོར་གསུམ་གྱི་བྱིན་རླབས།
རྡོ་རྗེ་འཇིགས་བྱེད་ས་ལུགས་ཀྱི་དབང༌། བདག་ཆེན་རྡོ་རྗེ་འཆང་ནས་བརྒྱུད་པའི་རྭ་ལུགས་ཀྱི་མན་ངག་འགའ་ཞིག །དུག་དབང་རྒྱས་པ། དེའི་ཆོས་སྐོར་རྫོགས་པ།
ཕྱག་ན་རྡོ་རྗེ་འཆི་བདག་འཇོམས་པའི་ཟུར་བཀའ་ས་ལུགས།

ཚེ་དཔག་མེད་ལྷ་དགུའི་དབང༌། རྣམ་འཇོམས་པའི་རི་ལུགས་ཀྱི་རིག་གཏད། འཇམ་དབྱངས་ཨ་ར་པ་ཙ་ན་དང༌། སྒྲོལ་དཀར་པཎ་ཆེན་ལུགས་ཀྱི་རྗེས་གནང༌། དཔལ་གུར་གྱི་མགོན་པོ་ལྷ་བརྒྱད་ལྕམ་དྲལ། གཉན་མགོན་བསྙེན་དུས།
དམག་ཟོར་རེ་མ་ཏཱི་གསང་སྒྲུབ་རྣམས་ཀྱི་རྗེས་སུ་གནང་བ་དང༌། རྒྱལ་བའི་སྲས་པོ་ཐོགས་མེད་ཀྱི་བཀའ་འབུམ་ཐོར་བུ་པ་དང༌། རྗེ་གཞོན་ནུ་རྒྱལ་མཆོག་པའི་བློ་སྦྱོང་ཟིན་བྲིས་སོགས་ལུང་གི་རྣམ་གྲངས་དུ་མ་ཞིག་གསན་པར་མཛད།
མང་དུ་ཐོས་པ་རྒྱ་མཚོ་ལྟ་བུའི་ཕ་རོལ་ཏུ་སོན་པའི་སེམས་དཔའ་ཆེན་པོ་འབུམ་དབོན་རྡོ་རྗེ་རྒྱལ་པོའི་ཞབས་རྡུལ་ཉེ་བར་བསྟེན་ནས། དཔལ་བདེ་མཆོག་སྡོམ་པ་འབྱུང་བ་ལྷ་བཅུ་གསུམ་དང༌།
ཚེ་དཔག་མེད་གྲུབ་རྒྱལ་ལུགས་ལྷ་བཅུ་གསུམ་མའི་དབང༌། དཔལ་ཕྱག་ན་རྡོ་རྗེ་འཁོར་ལོ་ཆེན་པོ་ལྷ་བཅོ་བརྒྱད་ཀྱི་དབང༌། གྲུབ་ཆེན་ཛ་བ་རི་པའི་རྒྱ་གཞུང་བཅོ་བརྒྱད་ཀྱི་ལུང༌།
ཕྱག་རྒྱ་ཆེན་པོ་གྲུབ་པ་སྡེ་བདུན་ལས་དེ་ཁོ་ན་ཉིད་ཡེ་ཤེས་གྲུབ་པ། གཉིས་སུ་མེད་པར་གྲུབ་པ། ལྷན་ཅིག་སྐྱེས་པ་གྲུབ་པ། ཐབས་དང་ཤེས་རབ་གཏན་ལ་དབབ་པ་གྲུབ་པ་རྣམས་གསན། ཁྱད་པར་དཔལ་དུས་ཀྱི་འཁོར་ལོའི་སྐོར་རྣམས་བླ་མ་དེ་དཔལ་ཇོ་ནང་དུ་སྤྱན་དྲངས་ནས་ཞིབ་ཏུ་གསན་པ་ནི།
བླ་མའི་ཡོན་ཏན་ཡོངས་སུ་བཟུང་བའི་རྒྱུད། དཔལ་དོན་དམ་པའི་བསྙེན་པ་རྒྱལ་པོ་པདྨ་དཀར་པོས་མཛད་པ། དབང་མདོར་བསྟན་གྱི་འགྲེལ་པ་དུས་ཞབས་པས་མཛད་པ།
ཡང་ནཱ་རོ་པས་མཛད་པ། དུས་ཞབས་པས་མཛད་པའི་དུས་ཀྱི་འཁོར་ལོའི་སྒྲུབ་ཐབས། དཀྱིལ་ཆོག་དཀའ་འགྲེལ་པདྨ་ཅན། སྦྱོར་དྲུག་གི་འགྲེལ་པ་སྦས་པ་མིག་འབྱེད།
ཨ་བ་དྷཱུ་ཏཱི་པས་མཛད་པ། རྒྱལ་པོ་འཇམ་དཔལ་གྲགས་པས་མཛད་པའི་རྣལ་འབྱོར་གསུམ་གྱི་སྙིང་པོ་གསལ་བ། སློབ་དཔོན་དཔེ་མེད་འཚོས་

མཛད་པའི་སྦྱོར་དྲུག །དེའི་འགྲེལ་པ་ཡོན་ཏན་གྱིས་འགེངས་པ། ཉི་མ་དཔལ་གྱིས་མཛད་པ། གྲུབ་ཆེན་ཙི་ལུ་པ་དུས་ཞབས་པ། ཟླ་བ་གྲགས་པ། སྨྲྀ་ཏི་ཛྙཱ་ན། ཁ་ཆེ་པཎ་ཆེན་རྣམས་ཀྱིས་མཛད་པའི་སྦྱོར་དྲུག་གི་གཞུང་རེ་རེ།
།ཡེ་ཤེས་སྤྱན་སྒྲུབ་ཉི་ཟླ་སྒྲུབ་པ། ཙ་མི་ཆེན་པོས་མཛད་པའི་སྦྱོར་འཕྲེང༌། བསྡུས་དོན། འགྲེལ་པ་དང་བཅས་པ། ཙ་མིས་མཛད་པའི་སྦྱོར་དྲུག་འབྲིང་པོ། ནང་གི་ཉི་ཟླ་གཟའ་འཛིན།
འཁྲུལ་འཁོར་ཉེར་ལྔ་པ་སོགས་དང༌། ཙ་མི་དང་རྒ་ལོའི་གསུང་ཞང་མཚལ་བས་ཡི་གེར་བཀོད་པའི་མན་ངག་བདུན། སྦྱོར་དྲུག་ས་ལུགས་སུ་གྲགས་པ་མ་རྒྱུད་ཀྱེ་རྡོ་རྗེའི་སྦྱོར་དྲུག་སོགས་ཆོས་ཚན་བཞི། པཎྜི་ཏ་མངོན་ཤེས་ཅན་གྱིས་ཇོ་བོ་རྗེ་ལ་གདམས་པའི་སྦྱོར་དྲུག
།དཔལ་ཤཱ་བ་རིས་ཕ་དམ་པ་སངས་རྒྱས་ལ་གནང་བའི་སྦྱོར་དྲུག་རྟའི་གླུ། གྱི་ཇོ་ལོ་ཙཱ་བའི་གསུང་ཕྲོ་ལོ་ཙཱ་བ་པདྨ་འོད་ཟེར་གྱིས་ཡི་གེར་བཀོད་པའི་སྦྱོར་དྲུག
།རྭ་ལོ་ཙཱ་བ་ཆོས་རབ་ཀྱིས་མཛད་པའི་ཡི་གེ་ཆུང་ངུ་བརྒྱད། འབྲོ་ལོ་ཙཱ་བ། པུ་ཧྲངས་ལོ་ཙཱ་བ། གཉན་ལོ་ཙཱ་བ། གཉོས་ལོ་ཙཱ་བ། དཔྱལ་ལོ་ཙཱ་བ་ཨ་མོ་གྷ་རྣམས་ཀྱིས་མཛད་པའི་སྦྱོར་དྲུག
།གྲུབ་ཆེན་ཡུ་མོས་མཛད་པའི་སེམས་ཐག་བཅད་པ་སོགས་ཆོས་ཚན་བརྒྱད། ཕྱག་རྒྱ་ཆེན་པོ། སྟོང་ཉིད། འོད་གསལ། ཟུང་འཇུག་གསལ་བའི་སྒྲོན་མ་སོགས་གསལ་སྒྲོན་སྐོར་ལྔ། ཀུན་སྤངས་ཆེན་པོའི་ས་བཅད་དང་བཅས་པ།
ཡུ་མོ་ཡབ་སྲས་ཀྱི་གསུང༌། བསྲེགས་པ་ཚངས་པས་ཟིན་བྲིས་སུ་བཀོད་པའི་སྦྱོར་དྲུག །ཤར་པ་རིན་ཆེན་རྒྱལ་མཚན་གྱིས་མཛད་པའི་སྦྱོར་དྲུག །བསྡུས་རྒྱུད་ཀྱི་ས་བཅད། དུས་འཁོར་བ་ཀུན་ཤེས་མཛད་པའི་སེམས་འགྲེལ་སྐོར་གསུམ་གྱི་སྤྱི་ཆིངས།
ཆོས་རྗེ་ཐམས་ཅད་མཁྱེན་པ་བུ་

སྟོན་རིན་པོ་ཆེས་མཛད་པའི་མདོར་བསྡུས་དང་པོའི་ཊཱིཀྐ། དཀའ་འགྲེལ་སྙེ་མ། རིན་ཆེན་གཅེས་པའི་ལྡེ་མིག །ཟབ་ལམ་གྱི་སྔོན་འགྲོ། ཐོག་མཐའ་བར་དགེའི་ཁྲིད་ཡིག །ངོ་སྤྲོད་རྒྱུད་གསུམ་གྱི་དོན་གཏན་ལ་དབབ་པ་གཅེར་མཐོང་ངོ་ཤེས་རྣམས་དང༌།
སྲོན་པ་ཀུན་དགའ་རྒྱལ་མཚན་གྱི་རྣམ་ཐར། སྲོན་པ་ཆོས་དཔལ་བཟང་པོས་མཛད་པའི་ཟབ་ལམ་ངེས་དོན་སྐུ་བཞིའི་ལམ་དུ་འཇུག་པ་སོགས་མན་ངག་གི་ཡི་གེ་བཅུ་གསུམ།
དེ་དག་གི་ཞལ་ཤེས་དཔལ་ལྡན་བླ་མ་དམ་པས་མཛད་པ། ངོ་སྤྲོད་བསིལ་བའི་ཆུ་རྒྱུན། ཆོས་རྗེ་ཕྱོགས་པས་མཛད་པའི་སྒྲུབ་ཐབས་དཔག་བསམ་སྙེ་མ། དཀྱིལ་ཆོག་བདུད་རྩིའི་རོལ་མཚོ་རྣམས་དང༌། གྲུབ་ཆེན་ཨྱོན་པ་ཆེན་པོའི་ཐུགས་ཀྱི་བཅུད་ཨྱོན་བསྙེན་སྒྲུབ་ཏུ་གྲགས་པ་ཉམས་ཁྲིད་དུ་མཛད་ནས།
ལུགས་དེའི་མན་ངག་ཟླ་སེང་བ་ནས་བརྒྱུད་པ་ཆ་ལག་ཕྲ་མོ་ཚུན་ཡོངས་སུ་རྫོགས་པ་དང༌། བླ་མ་བསོད་ནམས་འོད་ཟེར་བའི་གཞུང་བཤད།
ཤོང་ལོ་ཙཱ་བའི་ཁྲིད་ཡིག །ཐེག་ཆེན་ཆོས་ཀྱི་རྒྱལ་པོས་མཛད་པའི་ཁྲིད་ཡིག་དང༌། མན་ངག་ཀུན་གྱི་སྙིང་པོ་ནོར་བུའི་འཕྲེང་བ་སོགས་ཐོར་བུ་བ་མང་དུ་གསན་ལ། གཞན་ཡང་ཤེས་རབ་ཀྱི་ཕ་རོལ་ཏུ་ཕྱིན་པ་སྟོང་ཕྲག་བརྒྱ་པ།
སྨན་བླའི་མདོ་བརྒྱད་བརྒྱ་པ། དབུ་མ་བཤེས་སྤྲིང༌། པཎ་ཆེན་མ་ཏིའི་ཆོས་སྤྱོད་རབ་གསལ་སོགས་ཆོས་ཀྱི་སྒོ་མཐའ་ཡས་པ་ཞིག་གསན་པ་ཡིན་ནོ། །གསུང་ངག་རིན་པོ་ཆེའི་འཛོད་འཛིན་པའི་ཆོས་ཀྱི་རྗེ་གཙང་བྱམས་པ་རྡོ་རྗེ་རྒྱལ་མཚན་ལས་གུར་རིགས་བསྡུས་པ་མཁའ་འགྲོ་ལྔའི་དཀྱིལ་འཁོར་དུ་མན་ངག་ལུགས་ཀྱི་དབང་བསྐུར་བ་གསན་ལ།
རྗེ་བཙུན་འཇམ་པའི་དབྱངས་དང་གཉིས་སུ་མེད་ཅིང༌།
རྡོ་རྗེའི་ཆོས་སྐྱོང་རྣམས་བྲན་བཞིན་དུ་འཁོལ་བའི་མཐུ་སྟོབས་ཀྱི་འཁོར་ལོས་སྒྱུར་བ་རྗེ་བཙུན་ཆོས་ཀྱི་རྗེ་རྒྱ་དཀར་ཤེས་རབ་རྒྱལ་མཚན་

དཔལ་བཟང་པོའི་ཞལ་སྔ་ནས་ལས། བླ་མའི་རྣལ་འབྱོར་ཐུན་མོང་བ་རྣལ་འབྱོར་དབང་ཕྱུག་བིརྺ་པའི་བསྟོད་པ་རྗེ་ས་སྐྱ་པ་ཆེན་པོ་དང༌། རྗེ་ས་པཎ་གྱིས་མཛད་པ། རྗེ་བཙུན་ས་པཎ་གྱི་བསྟོད་པ་ཆོས་རྒྱལ་མར་གྲགས་པ།
འཕགས་པ་རིན་པོ་ཆེ་ལ་བསྟོད་པ་རྗེ་མུས་སྲད་པས་མཛད་པ། འཇམ་དཔལ་མཚན་བརྗོད། །སྒྲོལ་མ་ཕྱག་འཚལ་ཉེར་གཅིག་རྣམས་ཀྱི་ལུང་གསན། བདེ་བར་གཤེགས་པའི་གསུང་རབ་མཐའ་དག་རང་སྟོབས་ཀྱིས་འགྲེལ་པར་མཛད་པའི་མཁས་པ་ཆེན་པོ་དཔལ་ཤཱཀྱ་མཆོག་ལྡན་གྱི་དྲུང་དུ་མི་གཡོ་བ་དཀར་པོའི་རྗེས་སུ་གནང་བ།
ཇོ་ནང་ཀུན་སྤངས་ཆེན་པོས་མཛད་པའི་སྦྱོར་དྲུག་གི་སྔོན་འགྲོ་ཐོག་མཐའ་བར་དགེ་དང་བཅས་པའི་ཁྲིད་ཡིག་གི་ལུང་ཙམ་གསན་ལ།
བོ་དོང་བདེ་བ་ཅན་གྱི་སློབ་དཔོན་མཁས་པ་ཆེན་པོ་ནམ་མཁའ་དཔལ་རིན་ལས་བོ་དོང་པའི་ལུགས་ཀྱི་དབང་དང་མན་ངག་ཅུང་ཟད་ནོས་ཤིང༌། རྣལ་འབྱོར་གྱི་དབང་ཕྱུག་ཆེན་པོ་རིན་ཆེན་ཆོས་དར་ལས་ཁྲོས་ནག་ལྷ་ལྔའི་དབང༌།
ཐུགས་རྗེ་ཆེན་པོ་རྒྱལ་བ་རྒྱ་མཚོའི་དབང་བཞི་སོགས་ཆོས་རྒྱལ་སྲོང་བཙན་སྒམ་པོའི་གསུང་ངག་མ་ཎི་བཀའ་འབུམ་དུ་གྲགས་པ་སོགས་མན་ངག་འགའ་ཞིག་ནོས་སོ་ཞེས་ཐོས་སོ།
།མདོར་ན་བདག་གི་བླ་མ་འདི་ནི་དམ་པའི་ཆོས་ཀྱིས་ནམ་ཡང་ཆོག་པར་མི་འཛིན་པས། དགུང་ལོ་དྲུག་པ་ནས་བཟུང་སྟེ། ཇི་སྲིད་ཡོངས་སུ་མྱ་ངན་ལས་འདའ་བའི་ཚུལ་མི་སྟོན་གྱི་བར་དུ། མཚན་ཉིད་དང་ལྡན་པའི་བླ་མ་དམ་པ་དེ་དག་དང༌།
སྔ་མོ་དུས་བདག་ཆེན་བསོད་ནམས་རྒྱལ་མཚན་པ་ལས། ས་སྐྱའི་ཚོགས་ཆོས་སྡོམ་གསུམ་རབ་དབྱེའི་ཤོག་བུ་ཁ་ཡར་གྱི་ལུང་ཙམ་གསན་པའི་བར་གྱི་དགེ་བའི་བཤེས་གཉེན་ཉི་ཤུ་རྩ་ལྔ་པོ་དེ་དག་ལ།
དད་པ་དང་གུས་པ་བླ་ན་མེད་པས་བསྟེན། རྙེད་པ་དང་བཀུར་སྟི་

གྱ་ནོམ་པས་མཆོད། རྩེ་གཅིག་ཏུ་ཕྱིན་ཅི་མ་ལོག་པར་སྒྲུབ་པའི་མཆོད་པས་མཉེས་པར་མཛད་དེ། དམ་པ་དེ་དག་ཁ་ཅིག་གི་ནི་ཡོན་ཏན་ཡོངས་སུ་རྫོགས་པ་འགའ་ལས་ནི་ཇི་ལྟར་འཚམ་པ་དང་བཅས་པ་གསན་པའི་སྙིམ་པས་ནི་ངོམ་པར་གསོལ།
ཐོས་པའི་དོན་ཐམས་ཅད་ལ་ལེགས་པར་བསམ་ཞིང༌། ཚིག་དང་དོན་གྱི་ཆ་ཕྲ་མོ་ཚུན་ཆོད་ལ་ལས་སླ་དང༌། ཤེས་ལོའི་དྲི་མས་མ་གོས་པར་སྒྲོ་འདོགས་བཅད་དེ། བླ་མ་སོ་སོའི་གསུང་གི་སྙིང་པོ་འདིའོ།
།ཕྱག་ལེན་གྱི་རིམ་པ་འདིའོ། །བཞེད་པའི་མཐར་ཐུག་པ་ནི་འདིའོ། །ཞེས་རེ་རེ་ནས་མ་འདྲེས་པ་ཡོངས་སུ་རྫོགས་པར་ཐུགས་ལ་མངའ་བ་ཡིན་ནོ། །མཚན་ཉིད་ཀུན་ལྡན་ཡོངས་འཛིན་བཅུ་ཕྲག་གཉིས། །ཁྱད་པར་སྐུ་དྲིན་ཆེ་བའི་དམ་པ་བཞི།
།འགྲན་མེད་རྩ་བའི་བླ་མ་བདག་ཆེན་རྗེ། །རྙེད་བཀུར་སྒྲུབ་པའི་མཆོད་པས་མཉེས་བྱས་ནས། །འཁྲུལ་མེད་ཆོས་ཀྱི་སྒོ་བརྒྱ་ཕྱེ་བ་ལས། །སྨིན་གྲོལ་བཤད་པའི་རིན་ཆེན་རིང་ཐང་མེད།
།བགྲང་ཡས་བདག་གིར་མཛད་ཁྱོད་གངས་ཅན་འདིའི། །སྐལ་བཟང་སྐྱེ་བོའི་དཔལ་དུ་ཆས་པ་བཞིན། །ཁྱོད་ཀྱི་ཆོས་ཀུན་སྒྲིབ་མེད་གཟིགས་བཞིན་དུ། །མཁས་རྣམས་དགའ་བའི་དད་དང་ཚུལ་ཁྲིམས་ཀྱིས།
།སླར་ཡང་ལེགས་བཤད་འབའ་ཞིག་འཚོལ་མཛད་པའི། །ཟབ་གསལ་བློ་གྲོས་མཚུངས་མེད་འདི་ངོ་མཚར། །དེ་ལྟར་བདག་ཅག་གི་དཔལ་ལྡན་བླ་མ་དམ་པ་འདིས་ཟབ་པ་དང་རྒྱ་ཆེ་བའི་ཆོས་ཚུལ་ཇི་སྙེད་པ་ཞིག་གསན་ཏེ།
གསན་པ་དེ་དག་ཀྱང་མིང་ཙམ་མ་ཡིན་པར་ཚུལ་བཞིན་དུ་བསམ་པ་དང་སྒོམ་པས་ཐུགས་ཉམས་སུ་མྱོང་བར་མཛད་པའི་མཐུས། གཞལ་དུ་མེད་པའི་ཡོན་ཏན་གྱི་ཕུང་པོ་ལ་དབང་འབྱོར་པ་ཡིན་མོད་ཀྱི། དེའི་མཐའ་འདི་ཙམ་

མོ་ཞེས་སུ་ཞིག་གིས་རྟོགས་པར་ནུས། འོན་ཀྱང་རགས་པའི་གནས་འགའ་ཞིག་བརྗོད་ན། བདག་གི་མཁན་པོ་ཁ་བ་ཅན་པའི་ངུར་སྨྲིག་འཆང་བ་ཐམས་ཅད་ཀྱི་གཙུག་གི་ནོར་བུར་གྱུར་པ་འདིས་བདེ་བར་གཤེགས་པའི་བསྟན་པའི་རྩ་བ་སོ་སོར་ཐར་པའི་སྡོམ་པ་ཚིགས་སྔ་ཕྱི་ཡང་དག་པར་བཞེས་པ་ལ་བརྟེན་ནས་ངེས་པར་འབྱུང་བའི་ཚུལ་ཁྲིམས་ཀྱི་བསླབ་པ་རིན་པོ་ཆེ་སྤྱན་གྱི་འབྲས་བུ་ལྟར་གཅེས་པར་འཛིན་པར་མཛད་དེ།
།དགག་སྒྲུབ་གནང་གསུམ་གྱི་བསླབ་པའི་གཞི་རྣམས་ཕྱིན་ཅི་མ་ལོག་པར་མཁྱེན་ནས་བསླབ་པར་བྱ་བ་ཕྲ་ཞིང་ཕྲ་བ་ཚུན་ཆད་ཀྱང་བླང་དོར་ཚུལ་བཞིན་དུ་མཛད་ལ།
ཁྱད་པར་བསྙེན་པར་རྫོགས་ནས་ཡུན་རིང་པོའི་བར་དུ་སྡོར་དཀར་གདན་གཅིག་གི་བརྟུལ་ཞུགས་ཤིན་ཏུ་དམ་པ་ལ་གནས་པར་མཛད་དེ་སྐབས་འགར་ཆོས་ལྡན་གྱི་བྱ་བས་གཡེངས་ནས་ཉི་མ་ཕྱེད་གོང་དུ་གདན་བཞེས་མ་གྲུབ་ན་དེ་ཉིན་གསོལ་བ་མི་བཞེས་པ་སོགས་མཛད།
གཞན་ཡང་ཐ་ན་ཆོས་གོས་ཟླུམ་པོར་བགོ་བ་དང༌།
ཁ་མ་བཀྲུས་པར་ཟས་མི་ཟ་བ་དང༌། ཟོས་ནས་སླར་འཁྲུད་པ་དང༌། འབགས་པ་ལ་ཕྱག་མི་བྱ་བ་དང༌། ཕྱག་འཚལ་བའང་ཡན་ལག་སྨད་ལྔ་ས་ལ་གཏུགས་པའི་ཕྱག་ཤིན་ཏུ་གུས་པར་མཛད་པ་སོགས་སྤང་བླང་ཕྲ་མོ་ལ་ལས་སླ་དང་ཁྱད་གསོད་དང་ངོ་ལྐོག་མཛད་པ་ལྟ་ཅི་སྨོས།
བདག་ཅག་ལ་སོགས་པ་སྐུ་འཁོར་ན་འདུག་པའི་དགེ་སྦྱོང་མ་བསྡམས་ཤིང་བག་མེད་པ་རྣམས་ལའང་ལན་ཅིག་མ་ཡིན་པར་འདི་བཞིན་བྱེད་དགོས་པ་ཡིན་གསུང་ལེགས་པའི་ལམ་ཁོ་ན་ལ་ནན་གྱིས་སྦྱོང་བར་མཛད།
གསུང་ལས་ཀྱང༌། ང་གཞོན་པའི་དུས་ངོར་དཀར་དང༌། ངང་ཚུགས་ཤིན་ཏུ་དམ་པས་ཇ་བཟང་པོ་འཐུངས་པའི་རྐྱེན་བྱས་མགོ་བོ་གས་

འགྲོ་བ་ལྟ་བུའི་ཟུག་རྔུ་དང་བཅས་པའི་སེར་མ་ལངས་ཡོང་ཞིང་འདུག་ནའང༌། མི་འཆི་ཙམ་ཡོང་ངམ་ཤི་ན་ཡང་བཟོད། འདུལ་བའི་བསླབ་བྱ་ཁྱད་བསད་ན་མི་ཡོང་ངམ་སྙམ། ཉི་མ་ཕྱེད་ཡོལ་ཕན་ཆད་ཐུག་པ་རེ་ཙམ་ཡང་འཐུང་བ་མ་བྱས་ཞེས་གསུང་ལ།
།མདོར་ན་མང་དུ་སྨོས་པས་ཅི་ཞིག་བྱ། ཉིད་ཀྱི་སྐུ་སྲོག་ལ་བབ་ཀྱང་ཕྱི་དྲོའི་ཁ་ཟས་ཕྲ་མོ་ཙམ་མི་བཞེས་པར་སྲུང་སྡོམ་མཛད་ན་ཕམ་པ་དང༌། དགེ་འདུན་ལྷག་མ་དང༌། སྦོམ་པོ་ལ་སོགས་པའི་ཉེས་པས་ཚུལ་ཁྲིམས་ཀྱི་ཕུང་པོ་ལ་གོས་པའི་སྐབས་ག་ལ་ཡོད༌།
ཤིན་ཏུ་བཏང་དཀའི་སྐུ་སྲོག་ཡལ་བོར་ན། །རྙོག་བྲལ་ཚུལ་ཁྲིམས་བསྲུང་ལ་ངོ་མཚར་ཅི། །ཉོན་མོངས་གཡུལ་ལས་རྒྱལ་བའི་དཔའ་བོ་རྣམས།
།ཚུལ་འདིས་བདུད་སྡེ་འདུལ་བ་ཆོས་ཉིད་ཡིན། །ཕྱིས་སྐུ་ཚེའི་མཇུག་ལ་བསྐྱེད་རྫོགས་ཀྱི་ཐུགས་དམ་ཟབ་མོའི་ཉམས་བཞེས་གཙོ་བོར་མཛད་པས། ཉི་མ་ཕྱེད་ཡོལ་ཀྱང་ཐུགས་དམ་གྱི་རིམ་པ་རྣམས་མ་གྲོལ་གྱི་བར་དུ་གདན་བཞེས་མི་མཛད་པར་ཉན་ཐོས་དང་ཐུན་མོང་བའི་ཕྱི་དྲོའི་ཁ་ཟས་སྤོང་བ་སོགས་བཏང་སྙོམས་སུ་མཛད་པ་ནི།
དུས་ཀྱི་འཁོར་ལོ་ལས། གདུལ་བྱའི་སྐྱེ་བོ་ངེས་པ་དང་བྲལ་བ་ཞེས་གསུངས་པའི་དོན།
ཉན་ཐོས་དང་རང་རྒྱལ་གྱི་བསླབ་པ་ལ་མཐའ་གཅིག་ཏུ་ཞེན་པ་དང་བྲལ་བ་ལ་བཤད་ཅིང༌། དེའི་རྒྱུ་མཚན་ཡང་རྡོ་རྗེ་ཐེག་པའི་ལམ་ཉམས་སུ་ལེན་པའི་གྲོགས་སུ་འགྲོ་ན་ཉན་ཐོས་ཀྱི་ཐེག་པ་ལས་བཀག་པ་རྣམས་ཀྱང་ཐེ་ཚོམ་དང་རྟག་པ་མེད་པར་སྤྱོད་དགོས་པ་ཡིན་ལ།
དེས་ན་བདག་གི་བླ་མ་དམ་པ་འདི་ནི་ཤིན་ཏུ་འཕངས་པའི་སྐུ་སྲོག་ལས་ཉན་ཐོས་དང་ཐུན་མོང་གི་སོ་ཐར་བསླབ་པ་གཅེས་པར་བསྲུང་ཞིང༌། དེ་ལས་ཀྱང་རྡོ་རྗེ་ཐེག་པའི་རྣལ་འབྱོར་རྣམས་ཆེས་

ཤིན་ཏུ་གཅེས་དགོངས་ནས། སྐབས་འགར་བསྐྱེད་རྫོགས་ཀྱི་ཏིང་ངེ་འཛིན་ལ་ཡུན་རིང་དུ་འབྱམས་པ་ལ་སོགས་པའི་ཚེ། གསོལ་བ་གདན་གཅིག་པོ་དེ་ཉི་མ་ནུབ་ཁ་དང་ས་སྲིབས་འཚམས་སོགས་སུ་ཡང་བཞེས་པ་མཐོང་ཞིང༌།
གསུང་ལས་ཀྱང༌། ང་རང་ལ་སྔ་དྲོ་ཟོས་པ་དང༌། ཕྱི་དྲོ་ཟོས་པ་ལ་ཁྱད་ཆེར་མི་འདུག་ཀྱང་གུང་ཚིགས་མ་ཡོལ་ཙམ་བྱུང་ན་བསྟན་པའི་མིག་ལྟོས་ལ་ཕན་པ་ཙམ་འདུག་སྟེ། ཁ་དོན་མི་ཚར་བ་འདུག་གསུང་ནས་ཐུགས་དམ་ལ་གནོད་ན་ཉན་ཐོས་ཀྱི་བསླབ་པ་ཕྲ་མོའི་བླང་དོར་ཡང་བཏང་སྙོམས་སུ་མཛད་ན་གཞན་ཟིར་ལོང་མང་པོ་རྒྱང་དུ་བསྲིང་བ་སྨོས་ཅི་འཚལ།
འདི་ནི་རྒྱུད་སྡེ་དྲི་མ་མེད་པ་ནས་བཤད་པ་དང༌། སློབ་དཔོན་བིརྺ་པ་ལ་སོགས་པའི་རྣལ་འབྱོར་གྱི་དབང་ཕྱུག་འཁྲུལ་པ་མེད་པ་རྣམས་ཀྱིས་མཛད་པ་དང་རྗེས་སུ་མཐུན་པས་ཤིན་ཏུ་ངོ་མཚར་བའི་མཛད་པ་ཡིན་ལ།
དེ་ལ་བརྟེན་ནས་ཚུལ་ཁྲིམས་ཀྱི་དྲི་བསུང་ཕུན་སུམ་ཚོགས་པ་ཐོས་པ་ཙམ་གྱིས་ཡིད་ཚིམ་པར་བྱེད་པས་ན་བཟའ་དང༌།
གང་དུ་བཞུགས་པའི་གནས་ཁང་ཐམས་ཅད་ཁྱབ་ཅིང་མཛེས་པར་ཞབས་དྲུང་དུ་འོངས་པའི་སྐྱེ་བོ་སྣའི་དབང་པོ་ཡོད་པ་ཐམས་ཅད་ཀྱི་སྤྱོད་ཡུལ་དུ་གྱུར་པ་དེ་ཡིན་མོད།
ན་བཟའ་ལ་སོགས་པ་ལ་ནི་དེང་སང་གི་བར་དུ་ཡང་ཚུལ་ཁྲིམས་ཀྱི་དྲི་བསུང་ཡིད་འཕྲོག་པ་དེ་མ་ཉམས་པར་གནས་པ་འདི་ཡིན་ནོ། །ལ་ལ་ཐེག་དམན་ཁྱད་གསད་ཧམ་གཏམ་གྱིས། །ཕྲ་རགས་བསླབ་པ་དྲལ་བས་གྲོལ་བར་འདོད།
།དེ་དག་འཁྱགས་པའི་སྟེང་གནས་ཁང་བཟང་བཞིན། །མཐོན་པོར་རློམས་ཀྱང་དམའ་བར་ལྷུང་གིས་དོགས། །འགའ་ཞིག་ཐེག་པ་དམན་ལ་དམ་འཆེལ་བས། །མཆོག་གི་ལམ་ལ་མོས་པའང་མི་རྙེད་པས། །

དེ་དག་གྱི་ནའི་ཟས་སྐོམ་འཚོལ་འཚོལ་ནས། །ཡིད་བཞིན་ནོར་བུ་བོར་དང་མཚུངས་སམ་སྙམ། །ཁྱོད་ཀྱིས་སྐུ་སྲོག་ལས་ཀྱང་སོ་ཐར་དང༌། །དེ་ལས་རྡོ་རྗེ་ཐེག་པ་གཅེས་དགོངས་ནས། །མ་ནོར་སྤངས་བླངས་ཚུལ་བཞིན་མཛད་པ་འདིས།
།རྒྱལ་བ་དགྱེས་པའི་ལམ་བཟང་གསལ་བར་བྱས། །སྐད་སྙན་ངང་མོ་རོལ་པའི་འཕུར་ལྡིང་གིས། །ཆུ་གཏེར་པདྨའི་འཕྲེང་བས་མཛེས་པར་གོ །ཡིད་འོང་ཐ་གྲུར་ཁྱབ་པའི་དྲི་བསུང་འདིའི། །ཚུལ་ཁྲིམས་མཆོག་ཏུ་བླུན་པོ་ཡིས་ཀྱང་རྟོགས།
།འདུལ་བའི་གཞུང་དང་རྒྱུད་སྡེ་རྒྱ་མཚོའི་དོན། །ཚུལ་བཞིན་གཟིགས་ལ་འཁྲུལ་པ་ཅི་ཞིག་མངའ། །ཐོས་ཆུང་འགའ་ཡིས་འདི་དང་འདི་འདྲ་ཞེས། །སྨད་ཀྱང་རང་གི་དེ་ཉིད་བསྟན་པར་ཟད།
།རྙོག་བྲལ་ཀུན་ནས་གཙང་བའི་ཚུལ་ཁྲིམས་ལྡན། །འགྲོ་རྣམས་དགའ་བྱེད་ཞི་དུལ་སྤྱོད་པས་མཛེས། །ཁེངས་བྲལ་ལེགས་པར་འདོམས་པའི་བརྟུལ་ཞུགས་ཅན། །ལྔ་བརྒྱའི་དུས་ཀྱི་དགྲ་བཅོམ་འདི་ངོ་མཚར།
།དེ་ལྟར་ངེས་པར་འབྱུང་བའི་ཚུལ་ཁྲིམས་ཀྱིས་མཛེས་པར་བྱས་པ་ཙམ་དུ་མ་ཟད་ཀྱིས། །བདག་གི་བླ་མ་བྱང་ཆུབ་སེམས་དཔའི་སྤྱོད་པ་ལྷུར་མཛད་འདིས། བསྐལ་པ་དཔག་ཏུ་མེད་པའི་སྔོན་རོལ་ནས་བྱང་ཆུབ་ཏུ་ཐུགས་བསྐྱེད་ཅིང་དེའི་བསླབ་པར་བྱ་བ་མཐའ་དག་ལ་ཞུམ་པ་དང༌།
སྒྱིད་ལུག་པ་དང༌། འཁོར་བས་སྐྲག་པ་མེད་ཅིང༌། རང་སྨིན་པའི་གེགས་གསུམ་དང༌། གཞན་སྨིན་པའི་གེགས་ལྔ་ལ་སོགས་པ་དང་བྲལ་བས་ཚུལ་ཇི་ལྟ་བར་སྤྱོད་བཞིན་པ་ཡིན་མོད་ཀྱིས།
སྐུ་ཚེ་འདིར་ཡང་བདག་ཆེན་རྡོ་རྗེ་འཆང་ཆེན་པོའི་ཞལ་སྔ་ནས་ཡབ་སྲས་ལས་མཎྜལ་ཚོམ་བུ་ལྔ་པ་ལ་བསྟེན་པའི་སེམས་བསྐྱེད་དང༌། རྣལ་འབྱོར་དབང་ཕྱུག་བསོད་ནམས་སེང་གེ་ལས་ཐེག་པ་ཆེན་པོ་དབུ་མའི་ལུགས་

དང༌། མཁས་པའི་དབང་པོ་དཀོན་མཆོག་ཚུལ་ཁྲིམས་ལས་དབུ་སེམས་གཉིས་ཀའི་ལུགས་ཏེ་ཡང་དག་པར་བླང་བ་བརྡ་ལས་བྱུང་བའི་སྨོན་འཇུག་གི་སེམས་བསྐྱེད་པ་ལེགས་པར་ནོས་ཏེ། བྱང་ཆུབ་སེམས་དཔའི་སྤྱོད་པ་ལ་འཇུག་པ་དང༌།
བསླབ་པ་ཀུན་ལས་བཏུས་པ་དང༌། སྡོམ་པ་ཉི་ཤུ་པ་ལ་སོགས་བྱང་ཆུབ་སེམས་དཔའི་སྡེ་སྣོད་མཐའ་དག་ལ་ལེགས་པར་སྦྱངས་ནས། ལྟུང་བ་དང༌། ལྟུང་བ་མེད་པ་དང༌། ལྟུང་བའི་གཟུགས་ཅན་དང༌། ལྟུང་བ་མེད་པའི་གཟུགས་ཅན་ལ་སོགས་པ་མ་ནོར་བར་མཁྱེན་པ་དང༌།
དགེ་བའི་བཤེས་གཉེན་ལ་རྟག་ཏུ་གུས་པ་དང༌། དཀོན་མཆོག་གསུམ་གྱི་གདུང་རྒྱུན་མི་འཆད་པའི་སླད་དུ་བརྩོན་པ། སེམས་ཅན་ཐམས་ཅད་ལ་ཕན་པར་བཞེད་པའི་ཐུགས་རྒྱུན་དུ་མངའ་བ།
ནག་པོའི་ཆོས་བཞི་དང་བྲལ་ཞིང༌། སྐྱེས་བུ་ཆེན་པོའི་རྟོག་པ་ལྔ་དང་ནམ་ཡང་མི་འབྲལ་བས། བྱང་སེམས་ཀྱི་རྩ་བའི་ལྟུང་བ་དང༌། ཉེས་བྱས་ཕྲ་ཞིང་ཕྲ་བས་མ་གོས་བཞིན་དུ་ཡང་ཕུང་པོ་གསུམ་པ་ལ་སོགས་པའི་བཤགས་བསྡམས་དང༌།
རྟེན་གྱི་སྤྱན་སྔར་ཉིན་རེ་བཞིན་སེམས་བསྐྱེད་རྒྱས་པར་ལེན་ལ། དུས་ཐམས་ཅད་དུ་རང་དོན་ཡིད་བྱེད་ཀྱི་དྲི་མ་དང་བྲལ་ཞིང༌། གཞན་ལ་ཕན་པ་ལྷུར་ལེན་པས་སྐུ་འཁོར་དང༌།
སློབ་མ་དང༌། སྦྱིན་བདག་ལ་སོགས་པ་ཐམས་ཅད་ཀྱང་རང་རང་གི་སྐལ་བ་དང་འཚམ་པའི་ཐབས་སྣ་ཚོགས་ཀྱི་སྒོ་ནས་དགེ་བའི་བྱ་བ་གནས་སྐབས་དང་མཐར་ཐུག་གི་དོན་ཡོད་པ་འབའ་ཞིག་ལ་སྦྱོར་བ་མཛད་ཀྱི།
དོན་མེད་པ་དང༌། དོན་ལོག་པ་ལ་ཅུང་ཟད་སྦྱར་བར་མི་མཛད་ལ། ཐ་ན་དགེ་བཤེས་སམ། མི་ཆེན་ནམ། སྐྱེ་བོ་ཕལ་པ་ལྟ་བུ་དང་གསུང་གླེང་ཞིག་མཛད་ན་ཡང༌། རྒྱ་

བོད་དུ་བྱོན་པའི་མཁས་གྲུབ་གོང་མ་རྣམས་གནས་གང་དུ་འཁྲུངས་པ། དེ་དག་གི་ཡོན་ཏན་གྱི་ཁྱད་པར། བསྟན་པ་རིན་པོ་ཆེ་ལ་བྱ་བ་ཇི་ལྟར་མཛད་པ། དེ་དག་གི་བཤད་སྒྲུབ་ཀྱི་སྲོལ་འཛིན་པ་ཇི་ལྟར་བྱུང་བ།
ད་ལྟ་ཇི་ལྟར་གནས་པའི་ཚུལ་ལམ། ཡང་ན་ནི་དཀོན་མཆོག་གསུམ་གྱི་རྟེན་བཞེངས་པ་དང༌། རྙིང་པ་རྣམས་གསོས་པ་དང༌། དེ་དག་ལ་མཆོད་པ་བྱས་པའི་ཕན་ཡོན་ལ་སོགས་པ་ཆོས་ཀྱི་གསུང་གླེང་ཁོ་ནས་དེ་དག་གི་རྒྱུད་དགེ་བ་ལ་མ་དད་པ་རྣམས་དད་པ་དང༌།
དད་པ་རྣམས་འཕེལ་བ་དང༌། འཕེལ་བ་རྣམས་བརྟན་པར་མཛད་པ་ཡིན་གྱི། མི་དགེ་བ་དང༌། ལུང་མ་བསྟན་གསུང་བ་མི་དྲན་ལ། ལྷག་པར་བྱམས་པ་དང༌། སྙིང་རྗེ་བསམ་གྱིས་མི་ཁྱབ་པའི་དབང་གིས།
གྲྭ་པ་དང༌། སྦྱིན་བདག །སྐུ་ཉེ་སྐུ་འཁོར་ལ་སོགས་པ་རྣམས་ཀྱི་ནང་ནས་ཀྱང་གང་དག་ཟས་གོས་ཀྱི་འཕོངས་པ་དང༌། སྤྱོད་པ་ངན་པ། ཆོས་དང་མི་མཐུན་པ། འཇིག་རྟེན་གྱི་བྱ་བ་ཉེས་པ།
མི་སྡང་བ། མགོན་སྐྱབས་མེད་པ་རྣམས་དང༌། ཁྱད་པར་རྗེ་ཉིད་ལ་མ་གུས་པ། སྐུར་པ་འདེབས་ཤིང༌། ལོག་སྒྲུབ་སྒོ་དུ་མ་ནས་བྱེད་པ་རྣམས་ལ་ལྷག་པར་ཡང་ཐུགས་བརྩེ་བར་མཛད་ཅིང༌། གཞན་ཚོ་ལ་མགོན་སྐྱབས་བྱེད་པ་དེ་རང་ས་ན་གདའ་སྟེ།
སྡུག་གེ་འདི་ཚོ་ལ་མགོན་སྐྱབས་གཞན་མེད་པ་གསུང་ནས་ཟས་གོས་ཀྱི་གནང་བྱིན་མཛད། སྐུ་མདུན་དུ་བོས་ཤིང་སྙན་པའི་གསུང་གིས་གཟེངས་བསྟོད། དབུགས་ཕྱུང༌། ཁོ་རང་གི་ཡིད་ལ་རེ་བ་གང་ཡོད་སྒྲུབ།
ཐ་ན་གཞན་ལ་བཅོལ་གཏམ་ཚུན་ཆོད་ཀྱིས་ཕན་ཅི་ཐོགས་མཛད་པ་ཡིན་ཏེ། དཔེར་ན་ཇོ་གདན་ཀུན་སྙིང་ཞེས་བྱ་བ་ཀུན་སྤྱོད་ཤིན་ཏུ་ངན་པ་བརྩེ་བས་སྐྱོང་མཁན་རྗེ་ཉིད་ལས་གཞན་སུ་ཡང་མེད་བཞིན་དུ་སྐུར་ཞུས་དང་ཞབས་འདྲེན་ཁོ་ན་ལ་ཆས་པ་ཞིག་ཡོད་པ་དེ་ལ་བུ་གཅིག་པ་ལྟར་ཤིན་ཏུ་བྱམས་ཤིང༌།

གསོལ་བའི་གང་ཞིམ་ཚུན་དེ་ཁོ་ན་ལ་གནང༌། ཁོས་གང་ཞུས་ངོ་མི་ལྡོག་པར་གནང་བ་ཞིག་ཡོད་པ་ལ། བདག་གིས་འདི་ལུགས་གཉིས་ཀ་ནས་སྔར་ཞབས་ཏོག་ཏུ་གྱུར་པ་མེད་ཅིང༌། ད་ནི་ནམ་ཡང་ཡོང་བའི་ཚན་དུ་མི་གདའ།
ལྷག་པར་ཞབས་དྲུང་ཉིད་ལ་འཁང་ར་དང་སྐུར་ཞུས་ཁོ་ན་བྱེད་པ་འདི་འདྲ་ལ་འདི་ཙམ་གྱི་ཐུགས་འདོགས་རང་གནང་མི་དགོས་སམ་ཞུས་པས། ཆོས་རྗེ་པ་ཅི་གསུང་ནས་སྤྱན་ཆབ་ལྷུག་པར་བྱོན་གྱི་འདུག་གོ །རང་གི་བུ་ལ་ཁྲ་དང་སྤྱང་ཀྀའང་བྱམས།
གོ་ཆོད་སྐྱེ་བོ་ཁྲེལ་མེད་རྣམས་ཀྱང་གསོ། །དམུ་རྒོད་རང་ཉེས་གཞན་གྱིས་སྤངས་པ་རྣམས། །རྒྱལ་སྲས་བརྩེ་ལྡན་ཁྱོད་ཀྱིས་བདག་གིར་མཛད། །ཐོག་མེད་འཁོར་བར་གོམས་པའི་ངན་སྤྱོད་དང༌།
།མ་མཐུན་རྒྱལ་སྲས་སྤྱོད་ལ་སེམས་ཁྲེལ་བའི། །སྡིག་ལྡན་ཁོ་བོ་དམྱལ་བར་ལྷུང་ངེས་པ། །དགོངས་ནས་ཐུགས་ཁྲལ་སྤྱན་ཆབ་ཤོར་རམ་སྙམ། །སྐྱིད་སྦུག་ཏུ་བཞུགས་པའི་དུས་ཐོག་ཁར་བསིལ་གཏོར་མཛད་པ་ན་གོང་མོ་རྣམས་དྲུང་དུ་གཏོར་ཟན་ཟ་བར་བྱེད་ཅིང༌།
དེ་དག་གི་མགྲིན་པ་ཟན་གྱིས་འགགས་པ་ན་སྐུ་མདུན་དུ་མྱུར་བར་འོངས་སྟེ་སྐུ་པང་ལ་སོགས་པར་འདུག་ནས་ཁ་གདངས་ཏེ་སྡོད་པ་ཕྱག་སོར་གྱིས་ཟན་བྲུས།
མཆུ་ལ་སོགས་པ་འཕྱིད་པར་མཛད་པ་དང་དེས་མཚོན་པའི་ངོ་མཚར་བ་དུ་མ་ཡོད་ལ། གཞན་ཡང་བདག་བས་གཞན་གཅེས་པའི་བྱང་ཆུབ་ཀྱི་སེམས་མངའ་བའི་དབང་གིས་གནོད་ལན་དུ་ཕན་པ་ཁོ་ན་ལྷུར་ལེན་པར་མཛད་དེ།
སྔ་དུས་ཇོ་ནང་ན་བཞུགས་པའི་ཚེ་སྔོན་མ་བྱུང་བའི་ཆོས་ཀྱི་འཁོར་ལོ་རྒྱ་ཆེར་བསྐོར་བས་ཕྱོགས་དེའི་བདེ་སྐྱིད་རྣམ་པར་འཕེལ་བ་དང༌། སྐྱེ་བོ་མང་པོ་ཞིག་བདུད་ཀྱི་སྤྱོད་ཡུལ་ལས་འདའ་བར་ཤེས་

ནས་ནག་པོའི་ཕྱོགས་རྣམས་ཆེར་འཁྲུགས་པས་ཉེ་བར་བསླད་པའི་ཉེ་གནས་ཁ་ཅིག་གི་བུ་ལོན་གྱི་བརྒྱ་འབུལ་དང༌། རྩིས་ལོག་རྒྱ་འདྲེའི་བསྙེན་བཀུར་ནི་ཡང་ཡང་བྱེད། ཞེ་མ་ཞིམ་ངན་གཡོ་ཁྲམ་གསུམ་གྱི་དཀོར་མང་པོའི་ནུས་པས་སྐུ་འབུམ་པ་དཀོན་ཅོག་བཟང་པོ་ལ་སོགས་པ་བསོད་ནམས་དམན་ཞིང་མནར་མེད་པའི་དམྱལ་བ་ཆེན་པོར་རིངས་པར་ཆས་པ།
དམ་པའི་ཆོས་ཀྱི་འཕྲོས་ཐོས་ན་བོང་རྒན་གྱི་མགོ་ལ་ཕད་རྡོ་བསྣུན་པ་ལྟར་འགྱུར་ལ།
ཆོས་ཁྲིམས་དང་སྤྱི་ཁྲིམས་བཤིག་པ་དང༌། སྤྱི་ནོར་ལ་ནི་བྱ་རྒོད་ལྟོགས་པ་རོ་ལ་རྔམ་པ་བཞིན་སྟོབས་ཤ་འགྲན་པར་བརྩོན་པ་ཁ་ཅིག་གིས་གླགས་ལྟ་བར་སེམས་པ་ལས་སྐབས་རྙེད་དེ། དམ་པའི་ཆོས་ཀྱི་འཁོར་ལོ་བསྐོར་བའི་བར་ཆད་དུ་འོས་པ་དེ་དང༌།
དེ་དག་ནན་ཏན་དུ་བསྒྲུབས་ཤིང༌། རྣམ་པར་མི་འཚམ་པའི་བྱ་བ་ཁམ་པོ་ཆེ་དུ་མས་ཐུགས་དཀྲུགས་ཀྱང༌། སེམས་དཔའ་ཆེན་པོ་འདིས་བཟོད་པའི་ཕ་རོལ་ཏུ་ཕྱིན་པ་རྫོགས་པའི་ཐབས་སུ་མཁྱེན་པས་མི་དགྱེས་པ་ཅི་ཡང་མེད་པར་དེ་དག་ལ་དངོས་དང་བརྒྱུད་ནས་ལམ་ངན་པ་ལས་བཟློག་ཅིང༌།
འཕྲལ་ཕུགས་སུ་ཕན་བདེ་འབྱུང་བའི་ཐབས་ཁོ་ན་མཛད་མོད། མ་རུང་པ་དེ་དག་ཞི་བས་འདུལ་བར་མི་འོས་པ་ཞིག་པས་ཅུང་ཟད་ཀྱང་ཕན་པར་མ་གྱུར་ཅིང༌།
སླར་ནག་ཕྱོགས་ལ་དགའ་བའི་སྡེ་ཆེན་པོ་འགའ་ཞིག་གིས་ཀྱང་དེ་དག་གི་གྲོགས་བྱས་ཏེ་གནོད་པ་ཆེར་བསྒྲུབས་པ་ན་བདག་ཉིད་ཀྱི་འཁོར་དང་ལོངས་སྤྱོད་ལ་སོགས་པར་ཆགས་པ་མི་མངའ་ཞིང༌།
གཞན་ལ་གནོད་པ་ཆུང་ངུ་ཡང་ཐུགས་ཀྱིས་མི་བཟོད་པས་ཁོང་རང་ཅི་དགར་བྱེད་དུ་བཅུག་གི་གཞན་དུ་ན་རྡོ་རྗེ་ཆོས་སྐྱོང་རྣམས་བྲན་བཞིན་དུ་འཁོལ་བ་འདིས་ཐུགས་ཁྲོས་པ་ཙམ་གྱིས་མ་རུངས་པ་དེ་དག་སྐད་ཅིག་ལ་

གཤིན་རྗེའི་ཁར་འགྲོ་བ་ལས་འོས་མེད་ཀྱང་རང་ལ་གནོད་པར་བྱེད་པའི་དགྲ་ལ་ཞེ་སྡང་གི་ཀུན་ནས་བླངས་ནས་མངོན་སྤྱོད་ཀྱི་ལས་རྩོམ་པ་ནི་ངན་སོང་གི་རྒྱུ་ཡིན་པར་དགོངས་ནས་ཆོས་སྐྱོང་རྣམས་ལ་དྲག་པོའི་འཕྲིན་ལས་ཞུ་བའམ།
རང་ཕྱོགས་ཀྱི་ཆེན་པོ་རྣམས་ལ་དེ་དག་ཚར་གཅོད་པར་བསྐུལ་བ་སོགས་ཅི་ཡང་མ་མཛད་མོད། སྲུང་མའི་དབང་པོ་རྣམས་ནི་བསྟན་པ་ལ་སྡང་བ་རྣམས་ཉམས་པར་བྱེད་པ་ཆོས་ཉིད་ཡིན་པས་མ་བསྐུལ་བར་ཡང་འཕྲིན་ལས་མཛད་པའི་རྒྱུ་དང༌།
རྗེ་བཙུན་འདི་ཉིད་སངས་རྒྱས་དངོས་སུ་གཟིགས་པའི་དད་པ་དང་ལྡན་པ་རྩིས་གནས་གསར་པ་ནང་སོ་ནམ་མཁའ་རྡོ་རྗེའི་དྲུང་གིས་ཉེ་བར་ལེན་པའི་རྐྱེན་མཛད་ནས་སྡེ་སྲིད་སེང་གེ་རྩེ་ནས་སྤྲིངས་ཡིག་མངགས་མི་དང་བཅས་པས་བདུད་ཀྱི་བརླམས་པའི་མ་རུངས་པ་དེ་དག་འགའ་ཞིག་ནི་སྲོག་གི་མཐར་བྱས།
འགའ་ཞིག་ཡུལ་གཞན་དུ་བསྐྲད། སྐུ་འབུམ་པ་ཁོ་རང་བདུད་དང་མུ་སྟེགས་འཆལ་བའི་ཀླད་པ་རྣམ་པར་འགེམས་པའི་དུང་དང་གཎྜིའི་སྒྲ་དྲག་པོས་རྣམ་པར་བསྡིགས་བཞིན་དུ་རྒྱང་རིང་དུ་བསྐྲད་པ་ན།
བདག་གི་བླ་མ་ཐུགས་རྗེ་ཆེན་པོས་རྒྱུད་བརླན་པ་འདི་ནི་རང་ཉིད་ཐུགས་ཟོས་བདེ་བར་འགྱུར་པ་ལ་དགྱེས་པ་ཅི་ཡང་མེད་པར་མ་རུངས་པ་དེ་དག་འཕྲལ་དང་ཡུན་གྱི་བདེ་བ་ལས་ཉམས་པའི་ཐུགས་ཁྲལ་གྱིས་བུ་གཅིག་པོ་ཤི་བའི་མ་བཞིན་དུ་སྤྱན་ཆབ་ཀྱི་རྒྱུན་བཟློག་ཏུ་མེད་པ་དང༌།
སྙིང་རྗེ་རྗེ་སྐད་དུ་སྨྲེ་བར་མཛད་དོ།
།ཞེས་ཐོས་སོ། །བདུད་སྡེ་བྱེ་བ་ཕྲག་བརྒྱ་ཁྱོད་ཀྱི་འཁོར། །ནམ་ཡང་བསྐྱོད་པར་ནུས་པ་མ་ལགས་མོད། །བདུད་བཞི་ལས་རྒྱལ་ཐུབ་པའི་དབང་པོའི་འཁོར། །རྩོད་པས་བྱེ་བར་བསྟན་དང་མཚུངས་མ་སྙམ།
།བླ་མའི་དགྲར་གྱུར་བསྟན་ལ་རབ་སྡང་བ། །

དེ་དག་དུས་མཐར་བྱེད་པའི་དཔའ་བོ་རྣམས། །སྡིག་མེད་ས་ལམ་མང་པོ་ཅིག་ཅར་རྫོགས། །ཨེ་མ་སེམས་འདིའི་བྱེད་པ་མ་ལགས་སམ། །དེ་ལྟར་ཚུལ་དེ་ལྟ་བུས་བདུད་ཀྱི་དཀྱིལ་འཁོར་ཉམས་པར་བྱས་པས་ཕྱོགས་དེ་བདེ་སྐྱིད་ལྡན་ཞིང་སྒྲུབ་པ་ཟབ་མོ་མཆོག་ཏུ་འཕེལ་བར་གྱུར་མོད།
སྐུ་འབུམ་པ་ཞེས་བྱ་བའི་མ་རུངས་པ་དེས་སྡེ་ཆེན་པོ་འགའ་ཞིག་ལ་བརྟེན་ནས། རི་ཁྲོད་ཇོ་ནང་འཇོམས་པའི་ཐབས་དུ་མ་ལ་ཞུགས་པ་གསན་པ་ན་རྒྱུ་དེ་ལས་ངན་པ་དེ་ཡུན་རིང་པོར་བདེ་བ་ཐོབ་པར་འགྱུར་སྙམ་དུ་དགོངས་ནས་མངོན་སྤྱོད་ཀྱི་ཐུགས་དམ་ཅུང་ཟད་མཛད་པ་ན།
དམུ་རྒོད་དེ་ཁ་ནས་ཁང་ཁྲག་དྲོན་མོ་སྐྱུག་ཅིང༌། ནག་པོ་ཆེན་པོའི་རྣམ་པར་འཕྲུལ་པའི་བྱ་ནག་ཁྱི་ནག་ལ་སོགས་པས་བསྡིགས་པའི་སྣང་བ་མངོན་སུམ་དུ་ཤར་ཏེ་འགྱོད་ཅིང་སྐྲག་བཞིན་པའི་ངང་ནས་ལས་ངན་པའི་དབང་གིས་ཐོབ་པའི་ལུས་དེ་སྐད་ཅིག་ལ་བོར་ནས།
རྣམ་ཤེས་རྡོ་རྗེ་མི་བསྐྱོད་པའི་ཞིང་དུ་ཡུད་ཀྱིས་སོང་བར་གྱུར་ཏོ།
།འདི་ན་ནམ་ཡང་ཞི་བས་མི་འདུལ་བ། །དེ་དག་ཚུལ་འདིས་རྗེས་སུ་མི་འཛིན་ན། །ཐུགས་རྗེས་ལྷག་པས་ཕྱུག་པའི་རྒྱལ་བ་རྣམས། །ཁྲོ་བོའི་དབང་པོར་བཞེངས་པའི་དགོས་པ་ཅི།
།བརྩེ་ལྡན་ཁྱོད་ཀྱི་མཐུ་སྟོབས་དུས་མཐའི་མེས། །སྡིག་པའི་ནགས་ཚལ་སྟུག་པོས་སྦགས་པའི་སེམས། །མི་གཙང་ལུས་དང་ལྷན་ཅིག་བསྲེགས་གྱུར་པའི། །སྐྱེ་བོ་དེ་ཡང་མཆོག་ཏུ་སྐལ་བ་བཟང༌།
།དེའི་ཚེ་གསུང་ལས། སྐུ་འབུམ་པ་ཁོས་ཟག་པ་མང་པོ་བསགས་ཏེ་ང་རང་གི་སྔོན་གྱི་ལས་ངན་ཞིག་གི་འབྲས་བུ་ཡིན་ཡོད་སྙམ། བཟློག་འཁོར་ལ་སྐྱོན་པ་ཙམ་ཡང་མ་བྱས། ཕྱིས་ཁོས་ཇོ་ནང་ལ་མེ་རྒྱག་ཟེར་བ་ཐོས་པས་དེ་ལྟར་ན་ཁོང་རང་ཡང་ལས་

ངན་ཚབས་ཆེ་བ་ལས་མི་འདུག་སྙམ་ཁ་སྦྱོར་དབྱེ་བ་འདྲ་བསྒོམས་པ་ཡིན་ཏེ། ཁོང་ཁྲག་སྐྱུགས་ནས་ཤི་ཟེར། སྡུག་གེ་སྙིང་རྗེ་ད་ཁོའི་སྡིག་པ་སྦྱངས་དགོས་གསུང་རྡོ་རྗེ་མི་འཁྲུགས་པའི་ཆོ་ག་ལ་སོགས་པ་སྡིག་སྦྱོང་གི་ཐུགས་དམ་མང་དུ་མཛད་ཅེས་ཐོས་ཏེ།
འདི་ནི་མི་ནག་མདུང་ཐུང་ཅན་དེད་དཔོན་སྙིང་རྗེ་ཆེན་པོས་བསྒྲལ་བ་དང་ཚུལ་མཚུངས་པར་སྣང་ལ། ཡང་མ་རུངས་པ་དེ་དག་གི་གཙོ་བོ་ཤུག་པ་དཀའ་བཅུ་པ་ཞེས་བྱ་བ་ཡོན་ཏན་གྱི་རྣམ་པ་ལྟར་སྣང་བ་ཐམས་ཅད་ཀྱང་སྐྱོན་ཁོ་ནའི་སྣོན་ཁར་སོང་བའི་དགེ་སྦྱོང་གི་གཟུགས་ཅན་ཞིག་ངན་ཕྱོགས་འཛིན་པའི་གྲོགས་རྣམས་དང་བྲལ་བས་ཞབས་འདྲེན་སྒྲུབ་པའི་ནུས་པ་མེད་བཞིན་དུ་ནམ་ཞིག་གླགས་རྙེད་པར་འགྱུར་སྙམ་དུ་ཆུ་སྐྱར་གྱི་བརྟུལ་ཞུགས་ལྷུར་ལེན་པ་ཞིག་གནས་པ་དེ་ལ་སྐབས་ཤིག་ཏུ་འཆི་ལྟས་ཀྱི་མཚན་མ་ཡ་ང་བ་མང་དུ་བྱུང་བས་སྐྲག་ནས་དྲུང་དུ་འོངས་ཏེ།
དེ་ལས་ཇི་ལྟར་ཐར་བར་འགྱུར་ཞུས་པ་ན།
དེ་ལ་འཁོན་དུ་འཛིན་པ་མི་མངའ་ཞིང་ཕན་པ་སྒྲུབ་པ་ལ་དགྱེས་པས་རྡོ་རྗེའི་བཟླས་པ་གནང་སྟེ། སྒྲུབ་ཏུ་བཅུག་པས་ཞག་བདུན་ནས་འཆི་བདག་ལས་ཐར་པའི་མཚན་མ་རྙེད་ནས་ལོ་ལྔའི་བར་ཚེ་བསྲིངས་ལ།
གཡོ་རྒྱུ་ཅན་དེ་ཡང་དད་པར་གྱུར་ཏེ་འདི་ཕྱི་གཉིས་ཀ་བདེ་བ་ལ་གནས་པར་མཛད་པ་འདིས་མཚོན་ནས་གནོད་ལན་དུ་ཕན་པ་མཛད་པ་མང་དུ་ཡོད་མོད་ཀྱི་ཡི་གེས་འཇིགས་ནས་འདྲི་བར་མ་ནུས་སོ།
།ཕན་བཏགས་པ་ལ་ཕལ་ཆེར་ཕན་འདོགས་ཀྱིས། །གནོད་ལན་ཕན་གྱིས་འཇལ་བ་ཁྱེད་གཅིག་པུ། །གང་ལ་གནོད་པ་བྱས་ཀྱང་བདེ་འབྲེལ་བ། །བདེ་བའི་འབྱུང་གནས་དེ་ལ་སྐྱབས་མཆི་ཞེས། །དམ་པས་བསྔགས་

པའི་རིན་ཆེན་བྱང་ཆུབ་སེམས། །བདག་གཞན་བརྗེ་བར་ནུས་པའི་ལྷག་བསམ་ཅན། །སྙིགས་མའི་དུས་འདིར་དམ་པ་ཁྱེད་ལས་གཞན། །གཟུ་བོར་གནས་པའི་བློ་ཡིས་རྙེད་པར་དཀའི། །ཙནྡན་ཏེ་འུར་མཚུངས་པ་ཁ་དཔགས་ན། །ཀུན་རྫོབ་བྱང་སེམས་འབྱོངས་པ་ལྟ་ཅི་སྨོས།
།སྲིད་ཞི་མཉམ་ཉིད་དོན་དམ་བྱང་ཆུབ་སེམས། །བློ་འདས་ཆོས་ཀྱི་དབྱིངས་དེ་རྟོགས་པར་ངེས། །སྲས་བཅས་རྒྱལ་བ་ཀུན་གྱིས་དགའ་བཞིན་དུ། །ལན་བརྒྱར་ལེགས་པར་བསྔགས་པའི་བྱང་ཆུབ་སེམས།
།སྙིང་རྗེ་དང་བཅས་གཉིས་མེད་བློ་གྲོས་ཀྱིས། །རྒྱུད་ཕྱུག་རྒྱལ་སྲས་ཐུ་བོ་འདི་ངོ་མཚར། །དེ་ལྟར་གཞན་ལ་རྗེས་སུ་བརྩེ་བའི་རྒྱལ་བའི་མྱུ་གུ་རྣམས་ནི་སེམས་ཅན་རྣམས་ཀྱི་སྡུག་བསྔལ་རྒྱུ་དང་བཅས་པ་སྤོང་བའི་ཐབས་ལ་འབད་པ་ཆོས་ཉིད་ཡིན་ལ།
དེའང་དུས་རིང་པོ་མ་ཡིན་པར་མྱུར་བ་ཉིད་དུ་རྫོགས་པའི་བྱང་ཆུབ་ལ་འགོད་པར་བཞེད་ནས། རྡོ་རྗེ་ཐེག་པའི་ཉེ་ལམ་དུ་འཇུག་པར་འགྱུར་བ་ལས།
བདག་ཅག་གི་མཆོག་གི་དཔལ་ལྡན་བླ་མ་དམ་པ་འདིས་སྔར་བཤད་པ་ལྟར་མཚན་ཉིད་དང་ལྡན་པའི་རྡོ་རྗེ་སློབ་དཔོན་དེ་དག་ལས་རྒྱུད་སྡེ་ཆེན་པོ་བཞི་དང་རྗེས་སུ་འབྲེལ་བའི་དཀྱིལ་འཁོར་ཆེན་པོ་རྣམས་སུ་དབང་བསྐུར་བ་ཕྱིན་ཅི་མ་ལོག་པ་དུ་མ་ཞིག་གསན་པའི་དམ་ཚིག་དང་སྡོམ་པ་མཐའ་དག་ནོད་པར་མཛད་དེ།
དབང་དུས་སུ་ཁས་བླངས་པའི་སྡོམ་པ། བྱ་བའི་རྒྱུད་ཀྱི་ལྟུང་བ་བཅུ་གསུམ་དང༌།
སྤྱོད་པའི་རྒྱུད་ཀྱི་ལྟུང་བ་བཅུ་བཞི་དང༌། རྣལ་འབྱོར་རྒྱུད་ཀྱི་ལྟུང་བ་བཅུ་བཞི་དང༌། རྣལ་འབྱོར་བླ་མེད་ཀྱི་རྩ་བ་དང་ཡན་ལག་གི་ལྟུང་བ་ཉི་ཤུ་རྩ་གཉིས། གཞན་ཡང་བརྟེན་པ་དང༌། བཟའ་བ་དང༌།
མི་འབྲལ་བའི་དམ་ཚིག་རྣམས་དང༌། བྱེ་བྲག་

ཏུ་དབང་བཞི་སོ་སོའི་མཉམ་གཞག་དང་རྗེས་སྤྱོད་ཀྱི་དམ་ཚིག་དང་སྡོམ་པ་རྣམས་ལ་ཉེས་ལྟུང་གི་ཆ་ཕྲ་མོས་ཀྱང་མ་གོས་ཤིང༌། ཁྱད་པར་སྐུ་མྱ་ངན་ལས་འདའ་ཁའི་བར་ཚུན་ཆད་དུ་བླ་མ་དམ་པ་རྣམས་བསྟེན་ནས་དབང་བསྐུར་བ་ཡང་དང་ཡང་དུ་གསན་པ་དང༌།
རྒྱུན་དུ་ཡང་རྡོ་རྗེ་སེམས་དཔའ་དམ་ཚིག་རྡོ་རྗེའི་སྒོམ་བཟླས་ཐུན་བཞིའི་རྣལ་འབྱོར་དུ་མཛད་ཅིང༌། ལམ་གྱི་ཐུན་བཞི་ལ་དབང་བཞི་ལེན་པ་དང༌། རྡུལ་ཚོན་དང་རས་བྲིས་ལ་སོགས་པར་བདག་ཉིད་འཇུག་ཅིང་དབང་ཡང་ནས་ཡང་དུ་ལེན་པར་མཛད་པས་རིག་པ་འཛིན་པའི་དམ་ཚིག་དང་སྡོམ་པ་རྣམ་པར་དག་པའི་ཕྱིར།
རྡོ་རྗེ་སློབ་དཔོན་ཆེན་པོ་བླ་ན་མེད་པ་ཡིན་པས། དམ་པ་འདི་ལྟ་བུའི་དྲུང་དུ་དབང་བསྐུར་བ་ཐོབ་པ་རྣམས་ཀྱང་མཆོག་ཏུ་སྐལ་བ་བཟང་བར་ཤེས་པར་བྱའོ།
།དངོས་ཀུན་ལྷ་དང་ཡེ་ཤེས་རྣམ་རོལ་གྱིས། །དངོས་འཛིན་འཆིང་བ་རིང་དུ་བྱས་གྱུར་པས། །དངོས་གྲུབ་རྩ་བ་དམ་ཚིག་སྡོམ་པ་ཡི།
།དངོས་ཀུན་ཉེས་པས་གོས་པའི་སྐབས་ཡོད་དམ། །དེ་ལྟར་གཞི་དམ་ཚིག་དང་སྡོམ་པ་རྣམ་པར་དག་པ་ལ་བརྟེན་ནས་དུས་དང་གནས་སྐབས་ཐམས་ཅད་དུ་རིམ་པ་གཉིས་ཀྱི་རྣལ་འབྱོར་ལས་ནམ་ཡང་མ་གཡོས་པར་ཐུགས་དམ་ཟབ་མོ་ཁོ་ནས་དུས་འདའ་བར་མཛད་པས།
དཔལ་ཀྱེའི་རྡོ་རྗེའི་གཞིའི་བསྙེན་པ་ཁ་སྐོང་གི་སྦྱིན་སྲེག་དང་བཅས་པ་ཚར་གཉིས་མཛད་ཅིང༌། རྩ་བའི་སྔགས་འབུམ་ཕྲག་ཉི་ཤུ་རྩ་ལྔ་ལྷག་ཙམ་སོང་ལ།
ཡི་གེ་བརྒྱ་པ་འབུམ་ཕྲག་བརྒྱད། ཨུཥྞཱི་ཥ་འབུམ་ཕྲག་བཞི་ཙམ་དང༌། ཨ་ར་པ་ཙ་ན་འབུམ་ཕྲག་བདུན་ཅུ་ལྷག་ཙམ་དང༌། ནོར་རྒྱུན་མའི་གཙོ་བོའི་སྔགས་འབུམ་ཕྲག་ཉི་ཤུ་རྩ་བདུན་དང༌། དཔལ་གུར་གྱི་མགོན་པོའི་ཡི་གེ་བདུན་པ་འབུམ་ཕྲག་བརྒྱ་ངེས།
ཤཱ་ས་ན་འབུམ་ཕྲག་ཉི་ཤུ་

ཙམ་སོང་ཞིང༌། འཁོར་ལོ་བདེ་མཆོག །དུས་ཀྱི་འཁོར་ལོ། །དཔལ་རྡོ་རྗེ་འཇིགས་བྱེད། འཕགས་པ་དོན་ཡོད་ཞགས་པ། འཇམ་དབྱངས་ཨ་ར་པ་ཙ་ན། ལྷ་མོ་ནོར་རྒྱུན་མ། བྷ་ཡ་ན། ཆོས་སྐྱོང་ཆེ་ཆུང་རྣམས་ལ་གཞིའི་བསྙེན་པ་ཡོངས་སུ་རྫོགས་པ་རེ་རེ་མཛད་ཅིང་དུས་རྒྱུན་དུ་ཐོ་རེངས་ལྡང་བའི་རྣལ་འབྱོར་གྱིས་བཞེངས་ནས།
བིར་སྲུང་ཐུན་མོང་མ་ཡིན་པ། ཚར་གསུམ་ཁུག་པའི་ཉམས་བཞེས། ཀུན་མཁྱེན་རོང་སྟོན་ནས་བརྒྱུད་པའི་ཚེ་སྒྲུབ།
སྒྲ་མི་སྙན་པའི་ཚེ་སྒྲུབ། ཐུགས་རྗེ་ཆེན་པོའི་མིག་འབྱེད། དོན་ཞགས་ཀྱི་ཐུགས་དམ་གཟུངས་རིང་ཚར་བདུན་དང་བཅས་པ། མི་འཁྲུགས་པའི་དཀྱིལ་འཁོར་གྱི་བསྒོམ་བཟླས། ནོར་རྒྱུན་མ་ལྷ་བཅུ་དགུའི་བསྒོམ་བཟླས་གཏོར་མ་འབུལ་བ་དང་བཅས་པ་རྣམས་མཛད།
དེ་ནས་ལུས་སྦྱོང་ཉི་ཤུ་པ་དང༌། རྣལ་འབྱོར་གྱི་འཕྲིན་ལས་སོ་གཉིས་ལ་སོགས་པའི་རླུང་འཁྲུལ་འཁོར་རྒྱས་པར་མཛད་དེ། དཀར་གཏོར་ཆ་བཞིར་གྲགས་པ་དང༌།
དཔལ་རྡོ་རྗེ་འཇིགས་བྱེད་ས་ལུགས། བདེ་མཆོག་ལོ་དྲིལ། དུས་ཀྱི་འཁོར་ལོ། ནཱ་རོ་མཁའ་སྤྱོད་རྣམས་ཀྱི་སྒོམ་བཟླས་མཛད། དེ་ནས་ལམ་ཟབ་ཕྱི་ནང་སྦྲགས་པ་སྔོན་དུ་འགྲོ་བའི་དཔལ་ཀྱེ་རྡོ་རྗེའི་ཕྱི་ནང་གི་བསྐྱེད་རིམ་གསལ་བཏབ་སྟེ་དབང་བཞི་རྒྱས་པར་བཞེས་པའི་མཐར་རྫོགས་རིམ་གྱི་ཏིང་ངེ་འཛིན་ཟབ་མོ་ལ་ཡུན་རིང་དུ་མཉམ་པར་བཞག་པའི་རྗེས་སུ་རྩ་སྔགས་ལྔ་བཅུ་རྩ་གཅིག་ལ་སོགས་པའི་བཟླས་པར་མཛད།
དེ་ནས་དཔལ་གུར་གྱི་མགོན་པོའི་སྲུང་བའི་འཁོར་ལོ། རྡོ་རྗེ་བྲག་རྫོང་མ་ཡི་གེ་བདུན་པ་ལྔ་བརྒྱ། ཤཱ་ས་ན་བརྒྱ་རྩ་ཙམ་གྱི་བཟླས་པ་མཛད་ནས་ཡི་དམ་དང་ཆོས་སྐྱོང་རྣམས་ལ་གཏོར་བསྔོས་ཚར་རེ།
གཞན་ཡང་ཞལ་བཞི་པའི་སྲུང་འཁོར། འཇམ་དབྱངས་ཨ་ར་པ་ཙ་ན། ཕྱག་ན་རྡོ་རྗེ་ཨུ་

ཙརྻ། སྤྱན་རས་གཟིགས་སེང་གེ་སྒྲ། རྣམ་རྒྱལ། རྣམ་འཇོམས། སྨེ་བརྩེགས་དུད་ཁ། ལོ་མ་གྱོན་མ། སྣ་ཚོགས་ཡུམ། སོ་སོར་འབྲང་མ། བཅུ་གཅིག་ཞལ། འབྱུང་པོ་འདུལ་བྱེད་རྣམས་ཀྱི་སྒོམ་བཟླས་མཚན་པ་རེ།
དེ་ནས་སྐུ་བཞེངས་ཏེ་རྩ་བའི་བླ་མ་རྣམས་ལ་ཕྱག་འཚལ་རྒྱས་བསྡུས་སྐབས་དང་སྦྱར་བའི་ཡན་ལག་བདུན་པ། མཎྜལ་ཅི་མང་མཛད་ནས་སེམས་བསྐྱེད་རྒྱས་པ་རེ་མཛད་དེ། ཟས་ཀྱི་རྣལ་འབྱོར་མདོ་རྒྱུད་ལས་གསུངས་པ་ལྟར་མཛད་ནས།
སླར་ཐུགས་དམ་བསིལ་གཏོར་གྱི་སྐབས་སུ་ཐུགས་རྗེ་ཆེན་པོའི་སྒོམ་བཟླས་སྔོན་དུ་འགྲོ་བའི། ཛམ་སེར་ནག་གི་ཆུ་སྦྱིན། སྤྱན་རས་གཟིགས་དང༌། མི་འཁྲུགས་པ། ཡེ་ཤེས་སྐར་མདའ། སྒྲོལ་མ་རྣམས་ཀྱི་སྒོ་ནས་ཡི་དྭགས་ལ་ཆུ་སྦྱིན།
གཏོར་མ་བརྒྱ་རྩ། ལན་ཆགས་གཏོར་མ་ཅི་མང༌། དབྱུག་གུ་དྲུག་ཅུ་རྩ་བཞི། བྲུལ་གཏོར། འོད་ཟེར་ཅན་གྱི་གཏོར་མ། སླར་ཡང་ཡི་དྭགས་ཀྱི་ཆུ་སྦྱིན་རྣམས་ཀྱི་མཐར་ཕུང་པོ་གསུམ་པའི་མདོ།
ཤེས་རབ་སྙིང་པོ་ཚར་གསུམ་བདུད་བཟློག་དང་བཅས་པ། སྨོན་ལམ་གྱི་རིམ་པ་དུ་མ་དང་བཅས་པ་མཛད་དེ། ཆོས་གསུང་བ་སོགས་ཇི་ལྟར་རིགས་པའི་རྣམ་དཀར་གྱི་བྱ་བས་དུས་འདའ་ཞིང་སླར་དགོངས་ཐུན་ལ་གོང་བཞིན་ལམ་ཟབ་ལམ་དུས་རྒྱས་པ་རྩ་སྔགས་ལྔ་བཅུའི་བཟླས་པ།
མགོན་པོའི་སྲུང་འཁོར་ནང་ཁྲིད་ཀྱི་ཉམས་བཞེས་དང་བཅས་པ་བདེ་མཆོག་ནག་པོ་ པའི་རིམ་གཉིས་བཟླས་པ་དང་བཅས་པ་དང༌།
ཀྱེ་རྡོར། དུས་འཁོར། བདེ་མཆོག །འཇིགས་བྱེད་རྣམས་ལ་གཏོར་མ་འབུལ་བ་སྔོན་དུ་འགྲོ་བའི་གུར་ཞལ། དུར་ཁྲོད་བདག་པོ། དཀར་བདུད་ལྕམ་དྲལ། དམག་ཟོར་ལྷ་མོ། མཁའ་འགྲོ་སྤྱི་དང་གཞི་བདག་གཏོར་མ་རྣམས་

ཚར་གཉིས་རེ། ཆོས་སྐྱོང་རྣམས་ཀྱི་བསྐང་གསོ་ཚར་གཉིས་རེ། སོ་སོའི་བཟླས་པ། བསྟོད་བསྐུལ་ཐུན་གཏོར་འབུལ་བའི་བར་ཆོ་ག་ཇི་ལྟ་བ་རྫོགས་པ་མཛད། དེ་ནས་དབང་དང་རྗེས་གནང་གསན་ནོ་ཅོག་གི་ལྷ་རྣམས་ཀྱི་སྔགས་བདུན་བདུན་སོགས་ཉིན་བར་མ་གྲུབ་པའི་ཐུགས་དམ་རྣམས་དང༌།
བིར་སྲུང་ཐུན་མོང་བ། བླ་མ་རིན་འབྱུང༌། ཚར་གསུམ་ཁུག་པའི་ཉམས་བཞེས་རྣམས་མཛད་དེ། ཉལ་བའི་རྣལ་འབྱོར་གྱི་ཅུང་ཟད་མནལ་བའི་ཚུལ་མཛད།
དེ་མ་ཐག་བཞེངས་ནས་སྔར་བཤད་པ་བཞིན་སྒྲུབ་པར་མཛད་དེ། མདོར་ན་དུས་དང་རྣམ་པ་ཐམས་ཅད་དུ་བདེ་སྟོང་གཉིས་སུ་མེད་པའི་ཡེ་ཤེས་ཀྱི་རོལ་པ་ལས་བྱུང་བའི་རིམ་གཉིས་ཆ་ལག་དང་བཅས་པ་ལས་ནམ་ཡང་གཡོ་བ་མེད་པར་བཞུགས་པ་ཡིན་ལ།
ཟླ་བ་བྱུང་ངོ་ཅོག་གི་ཡར་གྱི་ཚེས་བརྒྱད་དང༌། མར་ངོའི་བརྒྱད་ནས་བཅུའི་བར་ནུབ་རེ་བཞིན་གོང་དུ་སྨོས་པའི་ཡི་དམ་ཆོས་སྐྱོང་རྣམས་ལ་གཏོར་བསྔོས་བསྐང་གསོ་དང་བཅས་ཚར་གསུམ་རེ།
སླར་ཡང་གུར་ཞལ་གཉིས་ལ་བསྐང་གསོ་ཚར་བདུན་བདུན་རྣམས་རྔ་བརྡུངས་དབྱངས་དང་བཅས་པ་ཤིན་ཏུ་རྒྱས་པ་སྐྱེད་ལྷས་པའི་ཕྱག་ལེན་ཇི་ལྟ་བར་མཛད་ཅིང༌། གནམ་གང་བྱུང་ངོ་ཅོག་ལ།
གཤིན་རྗེའི་དགྲ་ནག་པོ་ཞང་ལུགས་ཀྱི་བདག་བསྐྱེད་མཎྜལ་སྒྲུབ་མཆོད་སྔོན་དུ་འགྲོ་བའི་དམག་ཟོར་རེ་མ་ཏཱིའི་བསྐང་བ་མདོས་དང་བཅས་པ་རྒྱས་པ་རེ་མཛད། དེ་ལྟ་བུའི་ཉམས་བཞེས་དེ་དག་ཀྱང་རྣམ་རྟོག་རྒྱ་ཡན་གྱི་ངག་འདོན་བཤད་སྦྱངས་ཙམ་མ་ཡིན་པར་སྦྱང་གཞི་སྦྱོང་བྱེད་ལེགས་པར་འཕྲོད་པའི་བསྐྱེད་རིམ་སོ་སོ་གསལ་སྣང་མ་ཐོབ་ཀྱི་བར་དུ་བསྒོམས་པ་དང༌།
བཟླས་བརྗོད་རྣམས་ཀྱང་ཤབ་ཤིབ་མར་མུར་གང་འགྲོ་བྱེད་པ་མ་ཡིན་པའི་སྔགས་ཀྱི་རིང་ཐུང་གཅོད་མཚམས་ཚུན་ཡེ་མ་འཁྲུལ་ཞིང་

གསུང་བཅད་ཁོ་ནའི་ངང་ནས་མཛད་པ་ཡིན་ནོ། །མདོར་ན་ཐུགས་དམ་གྱི་རིམ་པ་དེ་དག་ཀྱང་ཞབས་རྡུལ་རིང་ཉེར་བརྟེན་པའི་རྗེ་བཙུན་དབོན་རིན་པོ་ཆེས་ཡི་གེར་མཛད་འདུག་པ་དང༌། བདག་རང་གིའང་ཅུང་ཟད་ངེས་པ་རྣམས་འོལ་སྤྱི་ཙམ་དུ་བྲིས་པར་ཟད་ཀྱིས།
ཡང་དག་པ་ན་རྗེ་བཙུན་དམ་པ་འདིའི་ཐུགས་ཀྱི་དགོངས་པའི་མཐའ་སུ་ཞིག་གིས་རྟོགས་པར་ནུས་ཏེ། བསམ་གྱིས་མི་ཁྱབ་ཡེ་ཤེས་ཅན། །དེ་ཡི་མཁྱེན་པ་དཔག་མི་ནུས།
།ཞེས་གསུངས་པ་ཉིད་དོན་ལ་གནས་པའི་ཕྱིར་རོ། །དུས་ཕྱིས་ཤིང་ཕོ་བྱི་ལོ་རྗེ་བླ་མའི་ཕྱག་དཔེ་རྙིང་པ་འགའ་ཞིག་ལག་ཏུ་སོན་པའི་ཁྲོད་ན་ཕྱག་བྲིས་དངོས་ཀྱི་ས་མོ་ལུག་གི་ཧོར་ཟླ་བདུན་པའི་ཚེས་ཉི་ཤུས་ས་ཡ་གཅིག་སོང༌།
དེའི་ཉེར་གཅིག་ནས་བཟུང་སྟེ་ཁྲི་རེ་བཟླ་བའི་རིང་ཉེ་བཅས་ཞེས་དང༌། ས་ཡ་གཉིས། ས་ཡ་གསུམ། ས་ཡ་བཞི། ཞེས་བྲིས་པ་ཞིག་མཐོང༌། སྔགས་གང་ཡིན་སུ་ཞིག་གིས་ཤེས། གྲངས་ཚད་ནི་བློ་ལས་འདས་པ་ཞིག་འདུག་གོ
།དེས་ན་སྐྱེ་བོ་བློ་ཆུང་བ་རྣམས་དྲང་པའི་ཕྱིར་དང༌། ཐབས་བསོད་ནམས་ཀྱི་ཚོགས་སྤེལ་བའི་རྒྱུན་མི་ཉམས་པའི་ཕྱིར་སྤྲོས་བཅས་ཀྱི་རིམ་པ་དེ་ཙམ་ཞིག་མཛད་པར་བསྟན་གྱི།
གཙོ་བོར་ནི་དུས་དང་རྣམ་པ་ཀུན་ཏུ་གདན་བཞེས་དང༌། གདུལ་བྱ་ཐུན་མོང་བ་རྣམས་ལ་ཆོས་གསུང་བའི་བར་མ་གཏོགས་པ། མུན་ཁང་ཁོ་ན་བརྟེན་ནས་རྣམ་པ་ཐམས་ཅད་ཀྱི་མཆོག་དང་ལྡན་པའི་སྟོང་པ་ཉིད་ཀྱི་གཟུགས་དང༌།
དེ་ལས་སྐྱེས་པའི་མི་འགྱུར་བའི་བདེ་བ་ཆེན་པོ་གཉིས་རོ་གཅིག་ཏུ་འདྲེས་པའི་བརྗོད་བྲལ་ཕྱག་རྒྱ་ཆེན་པོའི་ངང་དུ་མཉམ་པར་འཇོག་པ་ཁོ་ནས་དུས་འདའ་ཞིང་སྤྲོས་བཅས་དེ་དག་སྤྲོས་བྲལ་དེ་གའི་ངང་ནས་འཛིན་མེད་དུ་ཁྲལ་ཁྲལ་མཛད་པར་མངོན་ནོ།
།

མེད་བཞིན་སྣང་བའི་ཀུན་བརྟགས་འཁོར་བའི་ཆོས། །རང་སེམས་གཅིག་པུའི་རྩལ་དུ་ཐུགས་ཆུད་ནས། །ཀུན་ཏུ་རྟོགས་པའི་ཆུ་འཛིན་ཕྲེང་བ་ཡང༌། །གསལ་སྟོང་བསྐྱེད་རིམ་ནམ་མཁའི་དབྱིངས་སུ་ཡལ། །གྱ་ནོམ་ལྷ་སྐུར་ཞེན་པའི་རྣམ་རྟོག་དུག
།འོད་གསལ་བདེ་ཆེན་བདུད་རྩིའི་བཅུད་དུ་བསྒྱུར། །རྣམ་གསུམ་དགྲ་ལས་རྒྱལ་བའི་དཔའ་བོ་ཁྱོད། །འཁོར་བས་འཇིགས་པ་ཀུན་གྱི་སྐྱབས་སུ་ངེས། །དངོས་ཀུན་རྒྱལ་བའི་དཀྱིལ་འཁོར་ཆུ་ཟླའི་གར།
།དེ་ཡང་དགའ་ཆེན་བློ་འདས་ཆོས་དབྱིངས་སུ། །ལེགས་པར་རྟོགས་བཞིན་ལམ་གྱི་འབད་རྩོལ་གྱིས། །གསང་ཆེན་བསྟན་པ་སྤེལ་བ་འདི་ངོ་མཚར། །དེ་ལྟར་ཟབ་མོའི་ལམ་རྡོ་རྗེ་འཆང་ནས་ཟམ་མ་ཆད་པའི་བརྒྱུད་པ་རྣམ་པར་དག་པ་ལས་འོངས་པ་བྱིན་རླབས་ཀྱི་ན་བུན་མ་ཡལ་ཞིང༌།
དམ་ཉམས་དང་འདྲེས་ཁྱེར་གྱི་མ་བསླད་པ་ཚད་མ་གསུམ་མམ། བཞི་དང་ལྡན་པའི་ལམ་དགྱེས་བཞིན་དུ་ཐུགས་ཉམས་སུ་བཞེས་པ་ལས་གྲུབ་པ་གཉིས་ཀྱི་འབྲས་བུ་དུ་མ་ཞིག་མངོན་དུ་ཡོད་མོད།
དེའི་ཚུལ་ཅུང་ཟད་བསྙད་ན་དགུང་ལོ་བཅུ་དགུ་བཞེས་པའི་ཚེ་ཁྱོད་ཧོར་ཟླ་དྲུག་པ་ལ་འཆི་བ་ཡོད་ཟེར་བའི་ལུང་བསྟན་ཞིག་བྱུང་ནའང་སྐྱེ་འཆིའི་འཇིགས་པ་ལས་རིང་དུ་སོང་བའི་ཕྱིར་ཐུགས་མི་བདེ་བ་ཙམ་ཡང་མ་བྱུང་ཞིང་དེ་བཟློག་པའི་ཐབས་སོགས་ཀྱང་མ་མཛད་པར་ཅུང་ཟད་སོང་བ་ན་སྐུ་འཁོར་རྣམས་ཀྱི་དགོངས་པ་བཞིན་མ་བྱུང་བ་ཞིག་ལ་ཞལ་བཀོད་ཅིག་མཛད་དེ།
འདི་བཞིན་གྱིས་ཁྱེད་རང་ཚོ་ལ་དགོས་བསམ་ང་རང་ཡུན་རིང་ཞིག་སྡོད་པའི་འཕྲོས་མི་འདུག་གསུངས་པས། དེར་འདུས་པ་ཐམས་ཅད་རྟབ་རྟབ་པོར་གྱུར། ཁྱད་པར་རྗེ་བཙུན་ཡབ་ཀྱིས་ངེད་ཅག་མགོན་མེད་པ་འདི་རྣམས་ཡལ་བར་འདོར་བ་རིགས་སམ་ཞེས་ནན་ཏན་དུ་གསོལ་བ་བཏབ་པའི་ངོར་ཚེ་སྒྲུབ་

ཅིག་མཛད་པར་ཞལ་གྱིས་བཞེས་ཏེ། བདག་ཆེན་རྡོ་རྗེ་འཆང་ཆེན་པོའི་དྲུང་དུ་བྱོན་ནས་ཇི་ལྟར་བྱུང་བའི་ཚུལ་རྒྱས་པར་ཞུས་པས་མཚམས་བྱས་པ་ཤིན་ཏུ་ལེགས། ཐུགས་དམ་གང་ལ་བྱེད་གསུང་བ་ལ་ཚེ་བསྙེན་གཅིག་བྱེད་པའི་ལུགས་ཡིན་ཞེས་ཞུས་པས།
ལྷ་གཅིག་གིས་དངོས་གྲུབ་ཐམས་ཅད་འགྲུབ་པ་ཡིན། ད་ལམ་དཔལ་ཀྱེ་རྡོ་རྗེའི་གཞི་བསྙེན་བྱས་པ་ལེགས་པས་བྱེད་ལུགས་ཀྱང་འདི་བཞིན་གྱིས་གསུངས་ནས་ཕྱག་ལེན་ཞལ་བཀོད་ཞིབ་པ་ཞིག་གནང༌།
དེ་ནས་དཔལ་ལྡན་ས་སྐྱའི་གཟིམས་ཁང་འོག་མིན་དུ་སྐུ་མཚམས་ཤིན་ཏུ་དམ་པར་བསྡམས། ཀྱེ་རྡོ་རྗེའི་བསྙེན་པ་མཛད་པས། ཟླ་བ་དྲུག་པའི་ཚེས་བཅོ་ལྔ་ལ་ལུང་བསྟན་དང་མཐུན་པར་སྲོག་རླུང་སྟོད་འཚངས་ཀྱི་རྣམ་པའི་སྐུ་ཁམས་ཤིན་ཏུ་དུབ་པ་ཞབས་མི་བརྟན་པ་ལ་ཉེ་བ་ཞིག་བྱུང་བ་ན་བདག་གི་བླ་མ་དམ་པ་འདི་ནི་གང་ཡང་ཉམས་ཀྱི་སྣང་བར་མཁྱེན་པས་ཐུགས་དམ་ཟབ་མོའི་ངང་དུ་བསལ་བས་ཇེ་བདེར་གྱུར་མོད།
རྗེ་བཙུན་ཡབ་ལ་སོགས་པ་ཅི་བྱ་བརྟོལ་མེད་ལྟ་བུར་གྱུར་ནས་ཆོས་རྗེ་ཟུར་ཁང་པ་དཔལ་ལྡན་རིན་ཆེན་སྤྱན་དྲངས་ནས་བྱིན་རླབས་གེགས་སེལ་ཞུས། གདན་ས་ཆེན་པོར་དགེ་འདུན་སེར་གསོག་འགྱེད་བཟང་པོའི་སྐུ་རིམ་ཀྱང་བསྒྲུབས་པས་ལེགས་པར་དྭངས།
དེ་ནས་བཟུང་སྟེ་ཟླ་བ་དྲུག་གི་བར་དུ་ཟླ་དུས་ཀྱི་ཚེས་བཅོ་ལྔ་ལ་སྐུ་ཁམས་ཤིན་ཏུ་ལྟེམ་པ་རེ་བྱུང་ནའང་ཐུགས་དམ་ཁོ་ནའི་ངང་དུ་བསལ་བས་གེགས་སེལ་ཞིང་དགུང་ལོ་བཅུ་དགུ་ལས་མི་བཞུགས་པའི་ལྟས་དེ་ལྟར་བཟློག་སྟེ་དགུ་ལོ་བཞི་བཅུ་རྩ་བཞིའི་བར་སྐུ་ཚེ་བསྲིངས་ཏེ།
བདག་ཆེན་རྡོ་རྗེ་འཆང་ཆེན་པོས་ལུང་བསྟན་པ་བཞིན་དཔལ་ཀྱེ་རྡོ་རྗེ་ལ་བསྟེན་ནས་སྐུ་ཚེའི་དངོས་གྲུབ་ཐོབ་པ་ཡིན་ནོ།
།ཁྱོད་ཀྱི་བདུད་བཞི་མཐའ་དག་བཅོམས་ཟིན་མོད། །

སླར་ཡང་འཆི་བདག་འཇོམས་པའི་ཆོ་འཕྲུལ་འདི། །བདག་སོགས་རྒྱལ་བ་གཞན་གྱིས་མི་ཐུལ་བའི། །སྐལ་དམན་འགའ་ལ་དགོངས་ཏེ་བཞུགས་སམ་སྙམ། །ཡང་དགུང་ལོ་ཞེ་བཞི་པའི་ཚེ་ཟླ་བ་གཅིག་ན་འཆི་ཟེར་བའི་ལུང་བསྟན་ཅིག་བྱུང་གསུང༌།
དེ་བཟློག་པའི་སླད་དུ་སྐྱིད་སྤུག་བླ་བྲང་དུ་སྐུ་མཚམས་ལ་བཞུགས་ནས་སྦྱོར་དྲུག་པའི་ལུགས་ཀྱི་ཡི་གེ་ལ་དམིགས་པའི་རྡོ་རྗེ་བཟླས་པ་ཞག་བདུན་མཛད་པས་མནལ་ལམ་གྱི་ཚུལ་དུ་འཆི་བདག་གི་བདུད་ཡིན་ཟེར་བའི་བན་རྒན་དུག་ཧྲུལ་གྱོན་པའི་གཟུགས་བརྙན་ཞིག་དྲུང་ན་འདུག་པ་ལ་དབྱུག་པ་ཞིག་བསྣུན་པས་ཅུང་ཟད་ཙམ་ཡང་མ་ལུས་པ་ཐལ་བར་བུན་གྱིས་སོང་བ་ཞིག་བྱུང་གསུང་སྟེ།
དེ་ལྟར་སྙིགས་མའི་འགྲོ་བ་རྣམས་ལ་བརྩེ་བས་དགོངས་ཏེ་སྐུ་ཚེའི་འདུ་བྱེད་ཡང་དང་ཡང་དུ་བྱིན་གྱིས་བརླབས་པ་ཡིན་ནོ།
།དེ་བཞིན་དུ་ང་བྱིས་པའི་དུས་སུ་དབང་བསྐུར་བ་ཞུ་བའི་ཚེ་བླ་མས་ཇི་ལྟར་བརྡ་སྤྲད་པའི་དམིགས་པ་ལས་སེམས་གཞན་དུ་གཏན་ནས་ཡེངས་མི་འགྲོ་བ་ཞིག་ཡོད་གསུང་བ་དང༌།
ངས་ལོ་བཞི་ལྔ་ཙམ་ལོན་པའི་དུས་ཆོས་རྗེ་སངས་རྒྱས་རྒྱལ་མཚན་པའི་དྲུང་དུ་ཚེ་དཔག་མེད་ཛེ་ཏཱ་རིའི་དབང་ཞུས་བའི་ཚེ།
འཇུག་པའི་ཕྱག་གི་སྐབས་སུ་འདོད་སྣམ་གྱི་སྟེང་ན་ཕར་སྐོར་བ་བྱས་ཕྱིན་པ་གསལ་པོ་ཞིག་དྲན་གསུང་བ་ལ་དཔགས་ན། དབང་གང་དང་གང་གསན་པ་དེའི་ཡེ་ཤེས་ཀྱི་དཀྱིལ་འཁོར་སྒྲིབ་མེད་དུ་གཟིགས་ཀྱི་ཡོད་པར་སྣང་ཞིང༌།
དེས་ན། དབང་དུས་ཉིད་ནས་འཇུག་པ་སེལ་བའི་ལམ། །མངོན་དུ་གྱུར་པའི་སྐྱ་རེངས་འདིས་མཚོན་ནས། །རིམ་གཉིས་དཀྱིལ་འཁོར་ཤར་ཚེ་མཚན་རྟོག་གི །མུན་པ་མ་ལུས་སེལ་བར་སྨོས་ཅི་དགོས།
།ཞེས་བསྔགས་པའང་དོན་ལ་གནས་པ་ཉིད་ཡིན་ནོ། །

གཞན་ཡང་གཞི་བསྙེན་མཛད་པའི་སྐབས་ནས་བཟུང་མནལ་ལམ་དུ་འཇིགས་སྣང་སོགས་བར་ཆད་ཀྱི་རྣམ་པ་ཅི་ཤར་ཀྱང་རང་ཉིད་ཀྱེ་རྡོ་རྗེ་ཞལ་བརྒྱད་ཕྱག་བཅུ་དྲུག་པའི་སྐུ་མེ་ལོང་ལ་གཟུགས་བརྙན་ཤར་བ་ལྟ་བུར་ལམ་གྱིས་འཆར་ཞིང༌།
དེ་མ་ཐག་བར་ཆད་ཀྱི་རྣམ་པ་ཅི་ཡིན་ཀྱང་སེལ་འགྲོའི་འདུག་གསུང་བ་དང༌། གཞི་བསྙེན་གྱི་སྐབས་ཤིག་དཔལ་རྡོ་རྗེ་འཇིགས་བྱེད་ཆེན་པོའི་སྐུ་ཤིན་ཏུ་ཆེ་བ་འཇིགས་སུ་རུང་བ་ཞིག་མཐོང་བས་འཇིགས་དྲགས་ལྟ་མི་ནུས་པ་སྙམ་བྱེད་པ་ཞིག་བྱུང་གསུང་བ་དང༌།
བདག་ཅག་ཁ་ཅིག་ལ་རྡོ་རྗེ་འཇིགས་བྱེད་ཕྱག་གཉིས་པའི་རྗེས་གནང་ཞིག་མཛད་དེ། བརྒྱུད་པ་ཞུས་པ་ན་ངས་སྐྱིད་སྤུགསྐྱི་སྤུག་ཏུ་འཇིགས་བྱེད་ཀྱི་བསྙེན་པ་བྱས་པའི་ཚེ་རྨི་ལམ་དུ་རྡོ་རྗེ་འཇིགས་བྱེད་ཆེན་པོའི་དཀྱིལ་འཁོར་ལྟ་བར་འདོད་ན་འདི་ན་ཞེས་བསྐུལ་མཁན་ཞིག་བྱུང་ནས་བལྟས་པས་དཔལ་རྡོ་རྗེ་འཇིགས་བྱེད་ཆེན་པོའི་དཀྱིལ་འཁོར་རྟེན་དང་བརྟེན་པར་བཅས་པ་ཤིན་ཏུ་གསལ་བ་ཞིག་མཐོང༌།
དེའི་ཚེ་འཇིགས་དྲགས་ལྟ་མ་ནུས་པ་མིན་པ་བརྒྱུད་པ་གཞན་ལ་འདེད་མི་དགོས་ཉེན་ཡང་གདའ་སྟེ། ད་ལམ་བརྒྱུད་པས་ལུགས་ཀྱི་དབང་བརྒྱུད་དེ་ག་བྱས་པས་ཁྱབ་གསུང་བ་ན་བདག་འཇིགས་ཤིང་མཆི་མ་ཤོར་ནས་དཀྱིལ་འཁོར་གང་ཡིན་སོགས་ནི་ཞུ་མ་ནུས་མོད།
དོན་གྱིས་དངོས་སུ་རྗེས་སུ་བཟུང་བར་ཞལ་གྱིས་བཞེས་འདུག་པ་དང༌། བདག་ཨྱོན་གྱི་སློབ་དཔོན་ཆེན་པོ་པདྨ་སཾ་བྷ་ཝ་ལ་དད་པོ་ཞིག་ཡོད་པས་རྒྱུན་གྱི་ཁ་ཏོན་བྱས་ཆོག་པའི་གསོལ་འདེབས་ཉུང་ངུ་ཞིག་མཛད་པར་གསོལ་བ་བཏབ་པས་གསོལ་འདེབས་སུ་བྱེད་མཁན་ཡོད་ན་གསར་དུ་རྩོམ་དགོས་པ་མེད།
 ངེད་ཀྱི་སྔ་མོའི་དུས་སྐྱིད་སྤུག་ཏུ་སློབ་དཔོན་ཆེན་པོ་ལ་དད་པ་ཐུན་མོང་མ་ཡིན་པ་

ཞིག་སྐྱེས་ནས་གསོལ་བ་བཏབ་པ་ཞིག་ཡོད་པ་འདི་བྲིས་གསུང༌། ཞལ་གཟིགས་པ་ལགས་སམ། སྐུའི་རྣམ་འགྱུར་སོགས་ཇི་ལྟར་འདུག་ཅེས་ནན་གྱིས་ཞུས་པས། ཞལ་གཟིགས་རང་ཟེར་རྒྱུ་མི་གདའ། སྐུའི་རྣམ་པ་ནི་ཀུན་མཁྱེན་ཆེན་པོ་ཇོ་ནང་པས་གཟིགས་པ་དེ་ག་ཇི་ལྟ་བ་ཡིན།
གང་ནའང་བསྟོད་པ་འདི་བྱིན་རླབས་ཅན་ཅིག་ཡིན་གསུང༌། དེའི་སྦྱར་བྱང་དུ། ཞེས་འདི་རང་གི་ཁ་ཏོན་དུ། །རིང་མོ་ཞིག་ནས་སྦྱར་བ་ལས། །སླར་ཡང་མཁྱེན་བརྩེ་དབང་ཕྱུག་གིས།
ཉེ་བར་བསྐུལ་ནས་བྲིས་པའོ། །གསུང་བ་མཛད་དེ། སློབ་དཔོན་ཆེན་པོ་དང་ཡང་དངོས་སུ་མཇལ་བར་སྣང་ལ། ཇོ་ནང་ཀུན་སྤངས་ཆེན་པོ་དང་དངོས་སུ་མཇལ་ནས་ཟབ་ལམ་ཡན་ལག་དྲུག་པའི་གནད་མང་པོ་ཞིག་གསན་པ་ཡིན་ནོ་ཞེས་གླེང་བ་ཡང་ཐོས་སོ།
།གཞན་ཡང་བསྐྱེད་རིམ་ལ་བརྟན་པ་ཐོབ་པས་དབང་སོགས་མཛད་པའི་ཚེ་དཀྱིལ་འཁོར་གྱི་གཙོ་བོ་གང་ཡིན་དེའི་སྐུ་མདོག་དང་མཐུན་པའི་སྐུ་མདངས་སུ་སྣང་བ་ཕལ་གྱིས་མཐོང་བ་བྱུང༌།
བོ་དོང་རྫོང་དུ་དུས་འཁོར་གྱི་ཆོ་ག་དབང་གནང་བའི་བགེགས་སྐྲོད་ཀྱི་སྐབས་སུ་ཞལ་རས་མཐིང་ཤུན་གྱི་མདོག་ལྟ་བུ་ལ་མིག་གིས་ལྟ་བར་མི་བཟོད་པའི་ཟིལ་མངའ་བ།
ངེད་ཅག་མི་དྲུག་གིས་བསྙོན་མེད་དུ་མཐོང་ཞིང་དེར་འཁོད་པ་ཐམས་ཅད་ཤེས་པ་འུར་ནས་ཕལ་ཆེར་ས་འཕགས་གནམ་འཕགས་ལ་སོང༌། དབང་གྲོལ་ནས་འདི་བཞིན་གདའ་ཞུས་པས་རྡོ་རྗེ་ཤུགས་དངོས་ཡིན་སྙམ་པའི་ང་རྒྱལ་བརྟན་པོ་ནི་བདོག་གསུང༌།
འཇིགས་དུས་བསྐལ་པའི་མེ་ལྟར་འབར་བ་ཡིས། །འཇིགས་རུང་ཁྲོ་བོའི་དབང་པོར་བཞེངས་པའི་གར། །འཇིགས་པའི་བདུད་བཞི་འཇོམས་ལ་ཆས་པ་བཞིན། །འཇིགས་པའང་འཇིགས་པར་བྱེད་པའི་ཞལ་བཟང་མཆོག
།སྒྲིབ་ལྡན་བདག་ལྟས་

མཐོང་བ་ལ་དཔགས་ན། །སྒྲིབ་བྲལ་འགའ་ཡིས་རྡོ་རྗེ་ཤུགས་ཉིད་དུ། །སྒྲིབ་མེད་གཟིགས་ལ་ཐེ་ཚོམ་ཅི་ཞིག་ཡོད། །སྒྲིབ་གཉིས་འཇོམས་ལ་དཔའ་ཁྱོད་བསམ་བཞིན་དྲན། །སྔ་མོའི་དུས་སྐྱིད་སྦུག་བླ་བྲང་ན་བཞུགས་པའི་ཚེ་ཉེ་གནས་ཁམས་པ་ཀུན་དགའ་བློ་གྲོས་ཀྱིས་སྔ་མོ་ཞིག་སྐུ་དྲུང་དུ་ཕྱིན་པ་ན་གཟིམས་མལ་ན་རྗེ་ཉིད་མི་བཞུགས་པར་འདུག
།ཅུང་ཟད་དེར་བསྡད་པ་ན་ཇེ་ཞིག་ན་བཞུགས་ས་དེར་དཔལ་མགོན་སྟོབས་འཕྲོག་དབང་པོ་བྲམ་ཟེའི་གཟུགས་ཤིག་ལམ་མེ་བཞུགས་འདུག་པ་ནས་དགའ་བ་དང་སྐྲག་པ་མཉམ་དུ་བྱུང༌།
ཕྱག་གཅིག་ཕུལ་ནས་ཕྱིར་འགྲོ་བར་བརྩམས་པ་ན་བྲམ་གཟུགས་དེས་རླུང་ཞིག་བུས་བྱུང་མ་ཐག་རྗེ་ཉིད་ཀྱི་སྐུར་བསྟན་ནས་ཞལ་འཛུམ་མཛད་དེ་གང་དགོས་པ་ཡིན་གསུང་བཀའ་ལུང་སྩལ་བ་ན།
མཆི་མ་འཁྲུག་པའི་དད་པ་སྐྱེས་ཞེས་རྗེ་ཉིད་ལ་ཞུས་འདུག་པ་དང༌། གྲུབ་པའི་འཁོར་ལོ་སྒྱུར་བ་ལྕེ་སྟོན་པཎ་ཆེན་རིན་པོ་ཆེས་ནག་པོ་ཆེན་པོའི་མན་ངག་མེ་འབར་མའི་ལུང་གསན་པའི་ཚེ་ཞག་ཁ་ཡར་ལུང་ནམ་གནང་བའི་ཚེ་དཔལ་ནག་པོ་ཆེན་པོ་ཉིད་དུ་སྣང་ཞིང༌།
ཞལ་འཕྲོས་སོགས་མཛད་པ་ན་ད་ལྟའི་སྐུའི་རྣམ་པར་གཟིགས་པས། ཕྱིས་སུའང་མཁན་རིན་པོ་ཆེ་གུར་མགོན་དངོས་ཡིན་གསུང༌།
གུས་པའི་ཐལ་མོ་སྦྱོར་བ་ལྷུར་མཛད་པ་མཐོང་ཞིང་ཐོས་ལ། འདིས་མཚོན་ནས་ལས་དག་པའི་སློབ་མ་མང་པོས་གཟིགས་ཚུལ་དུ་མ་ཞིག་ཡོད་མོད་ཐམས་ཅད་བྲི་བར་མི་ནུས་སོ།
།རྫོགས་རིམ་ཟབ་མོའི་མཐའ་ཀློང་དུ་གྱུར་པས་དགུན་ཁ་བ་བོལ་ནུབ་ཙམ་བབས་པ་ནའང་རྗེ་ཉིད་གང་དུ་བཞུགས་པའི་གཟིམས་ཁང་གི་སྟེང་དུ་ཁ་བ་ཅུང་ཟད་ཀྱང་གནས་མི་ཐུབ་པར་ཞུ་

འགྲོ་བ་དང༌། ཆབ་གྲང་མོ་ལ་ཆབ་ཞུགས་མཛད་པ་ན་སྐད་ཅིག་ལ་ཆུ་དེ་ལས་རླངས་པ་ཐོལ་གྱིས་འབྱུང་ཞིང༌། གྲང་བའི་རེག་བྱ་མི་བཟོད་པ་ལྟ་བུ་དེ་ཉམས་འགྲོའི་འདུག་པ་སོགས་ནི་བདག་ཅག་ལ་སོགས་པ་སྐུ་འཁོར་ཐམས་ཅད་ཀྱིས་མཐུན་གྲུབ་ཏུ་བྱུང༌།
སྲོད་ལ་ལུང་གནང་བ་ཕལ་ཆེར་མར་མེས་མིག་ལ་གནོད་ཀྱི་འདུག་པས་ཕྱིར་སྟོན་ལ་ཞོག་གསུང༌། སྐུ་ངོས་ལ་གྲིབ་མ་ཡོང་བ་བྱས་པ་དེའི་ངང་ནས་ལུང་མཛད་པ་དང༌། ཕལ་ཆེར་མུན་ཁང་ཁོ་ནར་བཞུགས་ལ་སྦྱིན་བདག་ཆེན་པོས་སྐུ་མདུན་དུ་མར་མེ་ཁོར་ཡུག་ཏུ་འབུལ་ནའང་སྒྲིབ་ཡོལ་འཐུག་པོ་ཞིག་མཛད་དེ།
རྟེན་རྣམས་ལ་སྣང་བ་འཆར་ལ་གཞན་ཐམས་ཅད་མུན་པར་འབྱུང་བ་དེར་གཞན་དག་གིས་མར་མེ་སོགས་མ་ཁྱེར་བར་བགྲོད་ཀྱང་མི་ཐུག་པ་དེར་ཕྱག་དཔེ་ཁོར་ཡུག་ཏུ་གཟིགས་ཤིང༌།
དངོས་པོ་ཕྲ་མོ་ཚུན་ཆོད་གཟིགས་པ་ལ། དྲུང་ཆེན་སེར་པོ་བས། འདི་འདྲ་བ་ལ་ཕྱག་དཔེ་གཟིགས་ཀྱི་གདའ་ལགས་སམ་ཞུས་པས།
རྗེ་དཔལ་ལྡན་བླ་མས་ནམ་ནག་ལ་ཕྱག་བྲིས་མཛད་པ་ལས། ཁམས་པ་ཞིག་གི་དྲུང་ནས་ཕྱག་རིས་བྱང་དྲགས་པས་རྒྱུས་ཀྱིས་ཡོད་པ་ལགས་སམ་ཞུས་པས། འམ་བུ་ལ་འོད་གསལ་གྱི་སྣང་བ་ཟླ་བ་ཤར་བ་ལྟ་བུ་རེ་རྒྱུན་དུ་ཡོད་གསུང་བ་ཡིན་པར་གདའ།
གསུང་བ་ལས་གཞན་མི་གསུང༌། བདག་གིས་ཞུ་ཆ་ཞིག་འབུལ་བར་ཕྱིན་ནས་ཕྱག་དཔེ་ཞིག་ཁྲོག་ཁྲོག་མཛད་ཀྱི་འདུག །ཕྱག་བཙལ་ཏེ་བྱིན་རླབས་ཞུ་བ་ལ་ཕྱོགས་སླད་ནས་ག་ལེ་གྱང་ལ་འཇུ་ཞིང་ཕྱིན་པས་གང་ཡིན་གསུང་བྱིན་རླབས་གནང་བྱུང༌།
བདག་གིས་ནི་བཞུགས་ས་ཡང་མི་རྙེད་པར་འདུག །ཞབས་དྲུང་རིན་པོ་ཆེས་ཕྱག་དཔེ་ཡང་གཟིགས་ཀྱི་ཡོད་པ་འདྲ་ཞུས་པས། ལོས་མཐོང་མུན་ཁང་རེ་རེ་ལས་མཐངས་དཀར་བ་གདའ།

ཁྱོད་ཀྱིས་མུན་ནག་ལ་མི་མཐོང་བ་དེ་སྦྱོར་དྲུག་མ་བསྒོམས་པའི་ལ་ཡོགས་ཡིན་མོད་གསུང༌། མགོ་ལ་ཐལ་ལྕག་གཅིག་སྐྱོན་བྱུང་བས། ལུས་སེམས་ཐམས་ཅད་ཞིག་པ་འདྲ་བའི་སྐྱི་བུང་བ་ཞིག་བྱུང༌། འདིས་མཚོན་འོད་གསལ་ལ་མངའ་བརྙེས་ལྐོག་གྱུར་ཐམས་ཅད་གསལ་བར་གཟིགས་པ་དུ་མ་ཞིག་གནང་ངོ༌།
།སྐབས་ཤིག་དྲུང་ཆེན་སེར་པོ་བས། གསོལ་བའི་དུས་ཞལ་འཕྲོས་ཆེར་མ་ཞུས་པས། ཞག་འགའ་ན་ཁྱེད་དེང་སང་ང་ལ་ཁྲོས་ཡོད་པ་ལགས་སམ་ཞལ་འཕྲོས་ཀྱང་ཡེ་མི་མཛད་པ་གདའ་བ་གསུང༌།
རྟབ་རྟབ་པོར་གྱུར་ནས་ཐུགས་དམ་ལ་སད་བྱུང་དོགས་ཞུ་མ་ནུས་པ་ལགས་ཞུས་པས། གོ་ལགས། སེམས་དཔའ་ཆེན་པོ་དཀོན་རྒྱན་གྱི་གསུང་ནས། བྱས་ཚད་དགེ་སྦྱོར་དུ་འགྲོ་བ་ཞིག་མ་གཏོགས་ཐུན་དང་ཐུན་མཚམས་ཀྱི་ངེས་པ་མེད་པ་ཞིག་བྱེད་དགོས་གསུང་བ་ཡིན་པར་གདའ་གསུང་སྟེ།
དེ་ཁོ་ན་མངའ་བར་ཞལ་གྱིས་བཞེས་པ་ཡིན་ནོ། །ལུས་དཀྱིལ་གསལ་འདེབས་ཚུལ་གྱི་འཕྲོས་ཤིག་ལ་ཡེ་ཤེས་པ་བཅུག་པའི་ཚེ་ལུས་སེམས་ལ་བདེ་བ་ཁྱད་པར་ཅན་ཞིག་སྐྱེད།
དེས་རྐྱེན་བྱས་གསལ་འདེབས་པ་ཡིན། ང་རང་ལ་ནི་དེ་ལྟར་ཡོང་གི་ཡོད། གཞན་རྣམས་ལ་ཇི་ལྟར་ཡོད་དམ་ཞེས་དང༌། ལམ་དུས་ཀྱི་དབང་བླང་བ་ན་དབང་གི་ཆུ་རྒྱུན་གྱིས་སྨིན་མཚམས་ཡན་ཆད་གང་བར་བསྒོམས་པའི་ཚེ་དེར་བདེ་སྟོང་གི་ཉམས་བཟང་པོ་འབྱུང༌།
དེ་བཞིན་དུ་གནས་སོ་སོར་འབྱུང་གསུང་སྟེ། མཚོན་བྱེད་དཔེའི་ཡེ་ཤེས་ལ་བརྟེན་ནས་མཚོན་བྱ་དོན་གྱི་ཡེ་ཤེས་ཉིན་རེ་ལ་ཡང་གྲངས་མེད་པ་ཞིག་ཐུགས་ཉམས་སུ་མྱོང་བ་ཡིན་ནོ།
།ཡང་བདག་བྱིས་པ་ལོ་དགུ་ཙམ་འགྲོ་བའི་དུས་བོ་དོང་བླ་བྲང་གི་བླ་མ་ལྷ་ཁང་དུ་གཏོར་སྒྲུབ་མཛད་པའི་གཏོར་འབུལ་

གྱི་ཕྱགས་ཕྱི་བྱེད་པའི་ཁུངས་བྱས་ལྷ་ཁང་དུ་ཕྱིན་པ་ན་ཉེ་གནས་བསྟན་པ་བ་ཡོ་བྱད་ཁ་ཅིག་ཁྱེར་ནས་ཕྱིར་བྱུང༌། བདག་གི་ནང་དུ་ཞུགས་པས་གར་འགྲོ་སྐུ་མདུན་ནི་བཞུགས་པ་མེད་ཟེར། རྩེད་མོ་ཡིན་ནམ་སྙམ་ནང་དུ་བྱོན་པས་བཞུགས་གདན་ལ་བཞུགས་འདུག
།ཕྱག་འབུལ་བྱིན་རླབས་ཞུས་པས་གཏོར་འབུལ་གྱི་རྔ་བརྡུང་ལ་མི་འགྲོ་བ་ཡིན་ནམ་གསུང༌། ཕྱགས་ཕྱི་བྱས་འགྲོ་ལགས་ཞུས་པས་ཅང་མི་གསུང་བ་འདུག །ཁང་ཐོག་ན་གཏོར་མ་འབུལ་ཞིང་འདུག་ནའང་བདག་གི་ཕྱགས་ཕྱིའི་ཁུངས་བྱས་དེ་གར་བསྡད།
རེ་ཞིག་ན་ཁོང་ཁ་ཅིག་བྱོན་བྱུང་ནས་གཅིག་པུར་མུན་ནག་འདི་ལ་གང་བྱེད་ཀྱི་ཡོད་ཟེར། ཕྱགས་ཕྱི་ལ་བསྡད་པ་ཡིན་བྱས་པས་ཁོང་རྣམས་ཁྲེལ་དགོད་མང་པོ་བྱས་བཞུགས་གདན་སྟེང་ནའང་མི་བཞུགས་པ་འདུག
།བདག་རང་ཡང་སྐྱེངས་པ་ལྟ་བུས་ད་མིག་འཁྲུལ་པ་འདྲ་བྱས། ཁོང་རྣམས་ཀྱིས་ཁྲེལ་སྟབས་དང་བཅས་ཞུས་འདུག་མོད། རྗེ་ཉིད་ནི་བཞད་པ་ལས་གཞན་ཅི་ཡང་མི་གསུང་ད་བསམ་དུས་ངེས་པར་སྐུའི་བཀོད་པ་གཉིས་བསྟན་པ་གོར་མ་ཆག་སྟེ།
།གཅིག་དང་དུ་མར་སྣང་བའི་ཆོས་འདི་དག །གཅིག་དང་དུ་མས་སྟོང་པར་མཁྱེན་པའི་མཐུས། །གཅིག་དང་དུ་མའི་ཡུལ་དུ་སྐུ་ཡི་ཚོགས།
གཅིག་དང་དུ་མ་སྐད་ཅིག་རེ་རེར་སྣང༌། །གནས་སར་ནས་ཀྱི་ནང་བློན་དཔོན་པོ་སྨན་ཚེ་བ་ཞེས་བྱ་བ་གོ་ཆོད་དགའ་མོ་ཞིག་ཡོད་པ་དེ་ཨོག་རིམས་དྲག་པོས་བཏབ། ལྕེ་ཕྱེད་བསྐྲངས་པ་ལ་སྨན་པ་དག་གིས་ཕན་པའི་ཐབས་དུ་མ་བྱས་ཀྱང་བསྐྱེད་མེད་པར་ཤིན་ཏུ་ཉེན་པ་ན་བདག་གི་བླ་མ་འདི་ལ་བྱིན་རླབས་ཞུས་པས་ཕྱག་གིས་བྱུགས་ཏེ་རྣག་རྡོལ་བར་གྱུར་ཅིག་གསུང༌།
དེ་ནུབ་གློ་བུར་དུ་རྣག་རྡོལ་ཏེ་ཁམས་གཞི་མེད་དུ་དྭངས།
དེང་སང་གི་བར་དད་

གུས་ཀྱི་རྒྱུན་མ་ཉམས་པར་གནས་པ་འདི་ཡིན་ལ། སྒོམ་ཚོར་ཆབ་ཞུགས་ལ་བྱོན་པའི་དུས་ཤིག་ཆབ་ནང་དུ་ཞུགས་ཙམ་ལ་རླུང་འཚུབ་ཆེན་པོ་ཞིག་བྱུང་བ་ལ་ཕྱག་ཡུག་མཛད་དེ་ཕར་སོང་གསུངས་མ་ཐག་སྒང་གཤོངས་ས་ཕྱོགས་ལ་སོང་ནས་དེར་བཞུགས་རིང་བསེར་བུ་ཙམ་མ་བྱུང་སྟེ།
སོ་སོར་སྡུད་ལ་སྙོམས་ཞུགས་ནས། །སྔགས་རྣམས་ཀུན་གྱིས་བྱིན་གྱིས་བརླབ། །ཞེས་གསུངས་པ་དོན་ལ་གནས་པ་ཡིན་ནོ། །སྔོན་དུས་དམ་པ་རྒྱ་གར་ཞེས་བྱ་དང༌།
།ད་དུས་དམ་པ་རྡོ་རྗེ་འཆང་དབང་ཁྱོད། །བདེན་ཚིག་དམ་པ་གྲུབ་པ་མཚུངས་ལགས་མོད། །ངུར་སྨྲིག་དམ་པ་འདི་ཡི་ཁྱད་པར་བྱ། །བཟླས་བརྗོད་ཀྱི་ནུས་པའང་བསམ་གྱིས་མི་ཁྱབ་སྟེ། དགུང་ལོ་སོ་གཅིག་བཞེས་པའི་དབྱར་དཔལ་སྒོ་རུམ་བླ་བྲང་དུ་སྐུ་མཚམས་མཛད་དེ་བྷ་ཡ་ནའི་བསྙེན་པ་ཞག་བདུན་པ་ཞིག་མཛད་པས་ཞག་ལྔ་པའི་ནུབ་གློ་བུར་དུ་ཆར་ཆུ་དྲག་པོ་བསམ་གྱིས་མི་ཁྱབ་པ་བྱུང་བས་གར་ཆུ་ཤིན་ཏུ་རྒྱས་ནས་ཞིང་མང་པོའང་མ་རུངས་པར་བྱས།
དགོན་པའི་གྱང་ཞིག་འགྱེལ་བའི་འོག་ནས་རྗེ་ཉིད་ཀྱི་ན་བཟའ་གོས་བེམ་རྙིང་པའི་དུམ་བུ་དང་བཅས་པའི་མནན་གཏད་དྲག་པོ་ཞིག་ཀྱང་ཐོན་བྱུང་བ་ལ། གསུང་ལས།
དེ་དུས་ཀྱི་ཤྭ་འོད་དེ་བྷ་ཡ་ནའི་ནུས་པས་མནན་གཏད་ཚོས་མ་ཚུགས་པར་འཐོན་འགྲོ་བའི་ཆོ་འཕྲུལ་ཡིན་པ་འདུག་གསུང་བ་དང༌། དེའི་ཚེ་ཡུལ་པའི་ཞིང་མང་པོ་དང་བླ་བྲང་པའི་ཞིང་མང་པོ་ལ་གནོད་པ་བྱུང་ནས་སྒོ་རུམ་ན་བཞུགས་པའི་ཁ་ཆེ་པཎ་ཆེན་གྱི་སྐུ་རྗེ་ས་སྐྱ་པཎྜི་ཏའི་ཕྱག་བཟོ་མ་སོགས་བྱིན་རླབས་རྟེན་མང་པོ་ཞལ་སྟོན་པ་དང༌།
ནུས་པ་དང་ལྡན་པ་དང༌། ནུས་པ་ཡོད་པར་རློམ་པ་མང་པོའི་ཐབས་སྣ་ཚོགས་བྱས་ཀྱང་ཅི་ཡང་ཕན་པ་མ་བྱུང་བ་ལ།
རྗེ་ཉིད་ཀྱི་ཞལ་བཞི་པའི་ཤྭ་

བཟློག་ཕུར་པ་ཞིག་གནང་བ་ཉེ་གནས་ཞིག་གིས་ཁྱེར་ནས་བཙུགས་མ་ཐག་ཤུགས་དྲག་ཅིང་རྦ་རླབས་གཡོ་བའི་ཆུ་ཀླུང་སྨྱོན་པ་བཞིན་དུ་བརྒྱུག་ཅིང་མཆོང་བ་དེ། སྐད་ཅིག་ལ་སྔར་ཆུ་མི་འབབ་པའི་བུད་སྒང་མཐོན་པོ་ཞིག་གི་ས་ཕྱོགས་ལ་ཡུད་ཀྱིས་འགྱུར་ཏེ།
ཆུ་བཟློག་གི་ཕུར་བུ་བཞུགས་ས་དེ་ལས་མདའ་རྒྱང་ཙམ་གྱི་ས་མཐོ་ནས་བསྐོར་ཏེ་འབབ་པ་ཐམས་ཅད་ཀྱིས་མཐོང་བ་འདི་ཡིན་མོད། དཔལ་ལྡན་ཆོས་སྐྱོང་ཁྲོས་པའི་སྡིགས་མཛུབ་ཀྱིས།
།གངྒཱ་ལན་གཉིས་བཟློག་མོད་སྔར་བཞིན་བབས། །ཁྱོད་ཀྱི་ཕྲིན་གྱིས་བཟློག་པར་བྱས་པའི་རྒྱུན། །ད་དུང་སྔར་གྱི་ཤུལ་དུ་འབབ་མ་ནུས། །ཤུགས་དྲག་ཐུར་དུ་འབབ་པའི་ཐིག་ལེའི་རྒྱུན།
།གཞོམ་མེད་རིགས་བདག་རྩེ་མོར་འཆིང་ནུས་ན། །ཕྱི་རོལ་འབབ་ཆུ་བཟློག་ལ་ངོ་མཚར་ཅི། །འོན་ཀྱང་བྱིས་པ་མགུ་བའི་ཐབས་སུ་ཟད། །ཉིད་ཀྱི་དགུང་ལོ་སུམ་ཅུ་རྩ་བརྒྱད་བཞེས་པའི་ཚེ་བདག་ཆེན་ཐམས་ཅད་མཁྱེན་པས་དགུང་ལོ་སུམ་ཅུ་བཞེས་པ་དེ་ཉིད་དཔལ་ས་སྐྱར་སྤྱན་དྲངས་ཤིང་གསུང་ངག་རིན་པོ་ཆེ་གནང་བར་གསོལ་བ་འདེབས་པ་པོ་མཛད་དེ་ཞུ་བ་པོ་བཞི་བརྒྱ་ཙམ་དང༌།
རྒྱུ་དབང་ལ་དྲུག་བརྒྱ་ཙམ་འདུས་པ་ལ་དབང་མཛད་པའི་ཚེ་གེགས་ཀྱི་རྣམ་པས་བདག་ཆེན་ཉིད་སྐུ་ཁམས་བསྙེལ་ཏེ་དབང་ཆ་ཁ་ཅིག་ལ་དབང་རྫས་འགྲིམ་པ་ཡང་ལས་ཀྱི་རྡོ་རྗེས་བྱས་གསུང་ཆོས་འཆག་པ་ཉེ་བ་ན་བདག་གི་བླ་མ་བདུད་ཀྱི་དཔུང་འཇོམས་པ་ལ་གཅིག་ཏུ་དཔའ་བ་འདིས་སྐུ་རིམ་ལ་དམིགས་པའི་ནག་པོ་ཆེན་པོའི་གཏོར་ཆེན་ཞིག་གཟིམས་ཁང་དམར་པོར་མཛད་པའི་ཚེ།
ཐུགས་དམ་ཚུགས་པ་ཙམ་གྱིས་ཟིལ་ཆེ་ཞིང་འཇིགས་པས་བཞི་ཐོག་གི་དྲུང་འཁོར་གཉུག་མར་གནས་པ་ཐམས་ཅད་ཟླ་གྲོགས་མེད་པར་གཟིམས་ཁང་གི་ཕུ་མདའ་ལ་རྒྱུ་འགྲུལ་བྱེད་མི་ནུས་པ་དང༌།
རང་གར་འདུག་པ་ནའང་གློ་བུར་དུ་སྐྱི་བུང་ཞེས་བྱེད་ནས་གཅིག་ལ་གཅིག་འཆང་

ཤིང་གནས་དགོས་པ་ཁོ་ན་བྱུང་ལ། གཏོར་མ་གཏོང་པའི་ཚེ་གཏོར་ཆེན་འཁྱེར་པ་པོར་བསྐོས་པ་དེ་དང་དེ་དག་ཤིན་ཏུ་འཇིགས་པས་གཏོར་མ་ལ་འཇུ་ནུས་པ་ཕར་ཞོག་ཕྱོགས་སུ་ཉེ་ཡང་མ་ནུས་ཏེ། །སྲིད་གསུམ་བདུད་དཔུང་འཇོམས་པའི་དཔའ་ཆེན་པོ།
།སྙིང་རྗེས་ཁྲོས་པའི་དམག་དཔུང་གཏོར་མའི་ཟོལ། །བདུད་ཀྱི་སྙིང་མར་འགེམས་ནུས་འདི་འདྲ་ལ། །འཇུ་བར་མི་ནུས་ཁྱོད་ལས་བདེན་པ་སུ། །དེའི་ཚེ་གསོལ་དཔོན་སངས་ཤེས་ཞེས་པ་རྗེ་ཉིད་ལ་ཆོས་སྐྱོང་གི་རྗེས་སུ་གནང་བ་ཐོབ་ཅིང་དད་གུས་ཀྱི་སྐལ་བ་བཟང་པོར་གྱུར་པ་ཞིག་ཡོད་པ་དེས་གཏོར་ཆེན་ཁྱེར།
དཔོན་སློབ་རྣམས་ཀྱིས་ཆོས་སྐྱོང་གི་བསྐུལ་མཛད་དེ་ཆས་པ་ཙམ་གྱིས་སྔར་བས་ཀྱང་ཆེས་འཇིགས་ཤིང་སྐྱི་གཡའ་བའི་ཆོ་འཕྲུལ་དུ་མ་ཞིག་བྱུང་བ་ལ་བརྟེན་གདན་ས་ཆེན་པོ་ན་འཁོད་པའི་སྐྱེ་བོ་རྒན་གཞོན་མ་མཆིས་བར་ཐམས་ཅད་སྐྲག་ཅིང་སྐྱི་བུང་ཞེས་བྱེད་ནས་ཁང་པའི་ནང་དུ་གནས་ཀྱང་མི་ནུས་པར་གྱུར་ལ།
ཐོག་མར་གདོང་ལྷགས་ཤིན་ཏུ་ཆེ་བས་ལམ་མི་བགྲོད་ཙམ་བྱུང་བ་ལ་གཏོར་མ་འདེགས་ཡུལ་དེ་ཉིད་དུ་ཕེབས་ཏེ། རྗེ་ཉིད་ཀྱི་ཟོར་ལམ་དབྱེ་བའི་གསེར་སྐྱེམ་མཛད་པ་ཙམ་གྱིས་རླུང་ཆེན་པོ་དེ་ཡང་སྐད་ཅིག་ལ་ལོག་ནས་རྒྱབ་ནས་འགྲོ་ཞིང༌།
གཏོར་མ་ཆེན་པོ་དེ་བདུད་ཐམས་ཅད་ཀྱི་སྙིང་གའི་འཛིན་མར་བརྡབས་པའི་ཚེ་ཧོམ་ཆེན་པོ་སྦར་བ་བཞིན་དུ་མེའི་ཕུང་པོ་འཚུབ་ཅིང་འབར་འཕྲོ་བ་ལ་སོགས་པ་སྐྱེ་བོ་ཐམས་ཅད་ཀྱི་སྙིང་འདར་བར་བྱེད་པའི་ཆོ་འཕྲུལ་སྟོན་པར་མཛད་ལ།
དེའི་མཐུས་བདག་ཆེན་ཐམས་ཅད་མཁྱེན་པའི་སྐུ་ཁམས་ལེགས་པར་དྭངས་ཤིང་གསུང་ཆོས་ཀྱང་མཐར་ཕྱིན་པས་ཤིན་ཏུ་མཉེས་ཤིང༌།
རྗེ་འདི་ལ་གཏང་རག་གི་གནང་སྦྱིན་བསམ་གྱིས་མི་ཁྱབ་པ་མཛད། རང་མཐོང་གིས་ཁེངས་པའི་མཁས་གྲུབ་ཁྲོན་པའི་རུས་སྦལ་

ཁ་ཅིག་ནི་སྐྲག་པས་སྙིང་ལྐོག་མར་བོས། གཟུ་བོར་མི་གནས་པའི་ཧོམ་ཅན་ཁ་ཅིག་སྨོད་པར་འདོད་བཞིན་དུ་མངོན་སུམ་ལ་བསྙོན་པར་མ་ནུས་པས་ལྐུགས་པའི་བརྟུལ་ཞུགས་ལ་བཀོད། སྐྱེ་བོ་ཕལ་མོ་ཆེ་ནི་ཨ་ལ་ལ་ཆོས་རྗེ་སྒོ་རུམ་པའི་ཆོས་སྐྱོང་བྲན་དུ་བཀོལ་བའི་ནུས་མཐུ་ལ་ལྟོས་ཤིག་ཅེས་འཇིགས་ཤིང་སྐྲག་ལ་མི་ཕྱེད་པའི་དད་པ་ཡང་ཐོབ་བཞིན་དུ་རྗེ་འདི་པའི་ཡོན་ཏན་སྒྲོག་པ་ལྷུར་ལེན་པའི་གཏམ་གཞན་སྨྲ་བའི་གོ་སྐབས་ཀྱང་མེད་པར་བྱས་ཞེས་ཐོས་ཏེ།
བསྟན་པའི་བྱ་བ་མཛད་པ་རྣམས་ཕར་ཞོག །རེ་ཞིག་འདི་ཙམ་ཡང་བློའི་རྭ་བ་ལས་འདས་པ་མ་ཡིན་ནམ། འདི་ན་འཇམ་དབྱངས་ཀྱིས་ཀྱང་མི་འདུལ་བའི། །བདུད་སྡེ་ཐལ་བར་བྱེད་ལ་ཆས་པ་ཁྱོད།
།མཐུ་ལྡན་རྒྱལ་བའི་དབང་པོ་གཞན་སུ་ཞིག །ཐུགས་རྗེས་ཁྲོ་བོའི་རོལ་པར་བཞེངས་པ་ལགས། །གདུལ་དཀའི་བདག་འཛིན་རྩད་ནས་གཞོམ་མཁས་སླད། །གདུལ་འོས་བདུད་སྡེ་འདུལ་ལ་བསྙེམས་པ་ཅི།
།གདུལ་བའི་ཐབས་ལ་མཁས་པ་དེ་དང་དེས། །གདུལ་བྱ་མཐའ་དག་སྐྱོང་བ་འདི་ངོ་མཚར། །བོ་དོང་རྫོང་དུ་གཏོར་བཟློག་ཅིག་མཛད་པའི་ཚེ་གནས་གསར་ནས་སྡེ་པ་བརྟན་པའི་དྲུང་གིས་སྒྲ་གཅན་གདོང་དང༌།
གཟའི་རྒྱུ་ཚུལ་སོགས་ཞིབ་ཏུ་བརྩིས་ནས་དེ་གའི་བཤིས་ཚུལ་ཞུས་པ་ན་རང་གི་རྣལ་འབྱོར་མེད་པ་རྣམས་ལ་ཆོ་གའང་ཁྲིགས་ཇི་ལྟ་བར་བྱེད་དགོས་ཤིང༌། ཕྱི་རོལ་གྱི་སྒྲ་གཅན་སོགས་བརྩི་དགོས་པ་ཡིན་གྱི།
ནང་གི་རྣལ་འབྱོར་ཡོད་པ་ལ་ནང་གི་ལྟས་ཁོ་ན་གཙོ་བས་དེ་དང་བསྟུན་ནས་བྱེད་པ་ལས་ཆོ་ག་སྒྲིགས་དང་གཟའ་སྐར་གྱི་སྤང་བླང་མི་འཚལ་གསུངས་ཏེ། རྒྱུད་གསུམ་དྲེགས་པའི་སྣང་བརྙན་ཇི་སྙེད་པ། །གསལ་སྟོང་ཟུང་འཇུག་དབྱིངས་སུ་མཁྱེན་པའི་མཐུས།
།ནང་གི་རྒྱུད་གསུམ་དབང་དུ་འདུས་པའི་ཕྱིར། །ཕྱི་རོལ་མཚན་

ལམ་གཡེང་བ་བཏང་སྙོམས་ལུས། །དུག་གསུམ་གཡུལ་དུ་འཇོམས་པར་དཔའ་བ་ཁྱོད། །ས་གསུམ་འབྱུང་པོ་འདུལ་བ་སྙིང་ལས་བྲལ། །སྲིད་གསུམ་འཇོམས་པ་རྡོ་རྗེའི་མདའ་བོ་ཆེ། །ཁམས་གསུམ་འདི་ནས་བཟློག་ནུས་སུ་ཞིག་ཡོད།
།དེས་མཚོན་ནས་གཏོར་མ་དྲག་པོ་སོགས་ནམ་མཛད་ཀྱང་བླ་འཁྱམས་ཀྱི་སྐད་ཡ་ང་བ་བྱུང་བ་དང་གཏོར་མའི་ཁྲོད་ནས་མེ་ཆེན་པོ་འཕྲོ་བ་སོགས་ཐམས་ཅད་མཐོང་ཞིང་ཐོས་པར་འབྱུང་བ། ཇོ་ནང་དུ་བཞུགས་པའི་ཚེ་མ་རབས་ཤིག་གིས་མགོན་གཡག་བརྐུས་པ་ན་རྐུན་པོ་དེའི་བུ་གཅིག་པོ་ཤིན་ཏུ་གཅེས་པ་ཞིག་ཡོད་པ་དེ་མ་ཐག་མེས་རྒྱུ་ལྟོ་འཚིག་ནས་ཤི་བ་དང༌།
བདེ་ཆེན་དུ་བཞུགས་པའི་ཚེ་བདེ་གཟར་གྱི་འཁྲུག་ལོང་ཞིག་གི་སྐབས་ལྷ་རྩེ་ཞོལ་བའི་སྐྱས་བདེ་ཆེན་བླ་བྲང་དུ་བྱས་པ་རྣམས་འདོན་པ་ཡིན་ཟེར་མ་རུངས་བ་ཁ་ཅིག་གིས་བླ་བྲང་ལ་འཚང་བ་སོགས་སྤྱི་མཆོད་དམའ་འབེབས་པའི་བྱ་བ་མང་པོ་བྱས་པའི་ཚེ།
འདི་ཙམ་ཡང་བསྟན་པ་དང་སེམས་ཅན་ལ་གནོད་པར་དགོངས་ནས་དུས་གཏོར་ཞིག་གི་ཚེ།
བསྐང་གཏོར་ཞིག་དེ་ཕྱོགས་ལ་རྩེ་སྟོན་ལ་ཞོག་གསུང༌། རྗེ་ཉིད་དྲིལ་བསིལ་ངང་ནས་ལས་མགོན་གྱི་བསྐུལ་ཞིག་མཛད་ཀྱི་འདུག་པ།
དེ་ནས་ཧ་ཅང་མི་རིང་བ་ན་ཉམས་པ་དེ་རྡོ་རྗེ་མི་བསྐྱོད་པའི་ཞིང་དུ་སོང་ཞེས་ཐོས་ཏེ། དམ་ཅན་རྣམས་བྲན་དུ་འཁོལ་བའི་རྣམ་ཐར་བསམ་གྱིས་མི་ཁྱབ་པ་ཞིག་ཡོད་མོད། ཐམས་ཅད་བྲི་བར་མ་ནུས་ཤིང༌། འགའ་ཞིག་འོག་ནས་ཀྱང་སྟོན་པར་འགྱུར་རོ།
།ཐུགས་དམ་གཏོར་མ་ལ་སོགས་པའང་སྲུང་མ་རྣམས་ཀྱིས་དངོས་སུ་ལེན་པར་སྣང་སྟེ། ཐེངས་ཤིག་བོ་དོང་ཨེར་སྐུ་མཚམས་ལ་བཞུགས་བཞིན་པའི་ངང་ལས་སྦྱིན་བདག་ཆེན་པོས་རྫོང་དུ་སྤྱན་དྲངས་པའི་ཚེ་ནམ་ལ་

ཕེབས་པར་མཛད་དེ་སྲོད་ཐུན་གྱི་ཐུན་གཏོར་རྣམས་ཉེ་བར་གནས་པས་རྟབ་རྟབ་ལ་ཕྱིར་མ་ཕུལ་བ་ལ་བརྟེན། རྗེ་ཉིད་གཟིམས་ཆུང་གི་སྒོར་བྱོན་པ་ན་མཚན་ཕྱེད་ཙམ་ཡིན་ཀྱང་ཐམས་ཅད་ཀྱིས་མཐོང་སར་བྱ་རོག་གཉིས་ཤིག་དྲུང་དང་ཉེ་བར་བབས་ཏེ་སྐད་འབྱིན་པར་བྱེད་པས་གཏོར་མ་དེ་མ་ཕུལ་བ་འདྲ་གསུང༌།
བལྟས་པས་དེ་ནི་འདུག་པ་ཕུལ་མ་ཐག་བྱ་རོག་དེ་དག་འཕུར་ཏེ་མི་སྣང་བར་སོང་བ་དང༌། གཟིམས་ཆུང་ནོར་རྒྱས་ན་བཞུགས་པའི་སྐབས་ཤིག་བདག་སྐུ་གཞོགས་ན་གསོལ་བའི་གྲལ་ལ་ཡོད་པའི་ཚེ།
གཟིགས་ཆུང་ཕྱི་མའི་སྒོ་ཕྱེ་བྱུང་བ་ལ་ལྟོས་དང་གསུང༌། བདག་གིས་བལྟས་པས་སྐྱེས་བུ་མདོག་སྔོ་སང་མཆུ་བིམ་པ་ལྟར་དམར་བ།
རྒྱ་དང་ཁ་སྤུ་རིང་ཞིང་སྐྲ་ཐོར་ཅོག་ཏུ་བཅིངས་པ། དུང་ལོང་ཁྲོལ་ལེ་བ་ཞིག་གིས་བལྟས་ཏེ་འཛུམ་པ་ཞིག་བྱས་ལོག་སོང་བ་འདི་ལྟར་འདུག་ཞུས་པས། དེ་ནི་ས་སྐྱ་པའི་མོན་ཆུང་པུ་ཏྲ་ཞེས་བྱ་བ་དེ་ཡིན།
བྱིས་པ་དེས་གཏོར་མ་མ་ཕུལ་ཡོད་པ་ཡིན་གསུང༌། བལྟས་པས་སྔ་དྲོའི་ཐུན་གཏོར་རྣམས་གཟིམས་ཆུང་ཕྱི་མའི་སྟེགས་ཤིག་ན་བཞག་འདུག་པ་བདག་གིས་འབུལ་དགོས་བྱུང་བ་དང༌། གཏོར་འབུལ་སོགས་ནམ་མཛད་ཀྱང་གཏོར་མ་ས་ལ་ལྷུང་བ་མིས་འགོམས་ཡུགས་སུ་སོང་བ་རྣམས་དེར་འདུས་པའི་བྱ་རོག་སུས་ཀྱང་མི་ཟ་ཞིང༌།
ཕྱིར་བསྐྱུར་བ་སོགས་ནི་མིག་ལྡན་ཐམས་ཅད་ཀྱིས་མཐོང་བ་དེ་ཡིན་མོད། ཁྱི་ལོ་དབུས་གཙང་གི་སྡེ་འཁྲུག་ཆེན་པོ་དེ་བྱུང་བའི་ཚེ།
གསུང་ལས། རྒྱ་འདྲེ་འདིས་སྡེ་དཔོན་རྣམས་ཀྱི་རྒྱུད་དཀྲུགས་ནས་དབང་མི་འདུག་པས་སེམས་ཅན་མང་པོ་སྡུག་ལ་སྦྱོར་བར་གདའ། ད་ལམ་དཔལ་མགོན་ལ་འཕྲིན་ལས་ཤིག་ཞུ་དགོས་པ་འདུག་གསུངས་ནས།
ཟླ་བ་བཅུ་གཉིས་པའི་ཉེར་གསུམ་ལ་དཔལ་མགོན་གྱི་གཏོར་ཆེན་རྒྱས་པ་ཞིག་མཛད་དེ་གཏོར་མ་གཏོང་བར་ཁ་ཐོག་ཏུ་བྱོན་པ་ན་མཚན་ཕྱེད་ཙམ་གྱི་དུས་ཡིན་ཀྱང་

ནག་པོ་ཆེན་པོ་མཆེ་བ་ཅན་གྱི་བསྐུལ་མཛད་པའི་ཚེ་སྐད་སྙན་པོ་སྒྲོག་བཞིན་པའི་བྱ་རོག་ཆེན་པོ་ལྔ་ནམ་མཁའ་ལ་ལྡིང་ཞིང་འཁོར་ཟིལ་ཤིན་ཏུ་ཆེ་བས་བདག་ཅག་ལ་སོགས་པའི་ཕྱགས་ཕྱི་བ་ཐམས་ཅད་ཀྱང་ཤེས་པ་ས་འུར་གནམ་འུར་ལ་སོང༌།
དྲུང་ཆེན་སེར་པོ་བྱ་བས་རྗེ་ཉིད་དཔའ་བོ་བྲམ་ཟེའི་གཟུགས་ཅན་དངོས་སུ་མཐོང་ཟེར་ལ། གཏོར་མ་དེ་ཤར་ཕྱོགས་ཀྱི་ཐོག་མཐིལ་དུ་ཕུལ་བ་སང་སྔ་དྲོ་བལྟས་པས་སྐྱ་སྟེངས་སུ་རྩེ་མོ་ཤར་ལ་བསྟན་ནས་སླེབ་འདུག་ཅིང༌།
དེ་ནས་འཕྲལ་དུ་ཆིངས་འགྲིག་ནས་ཟླ་བ་དང་པོའི་ཡར་ཚེས་ལ་སྒར་གྱེས་བྱུང་ལ། དེའི་གཏང་རག་ཡིན་གསུངས་ནས་དཔལ་མགོན་གྱི་ཕྱག་མཚན་རྣམས་ཤིན་ཏུ་ལེགས་པ་ཞིག་མཛད།
བདག་ལ་གསུང་ངག་རིན་པོ་ཆེ་གནང་བའི་གྲོལ་སྟོན་གྱི་ཚོགས་ལྷག་ཉེ་གནས་ཡེ་ཤེས་པས་ཐོག་ཁ་ནས་ཕྱིར་འཕངས་པའི་ཚེ། རྡོ་བཅལ་ལག་མཐིལ་ལྟར་སྙོམས་པའི་ཁྲོད་ནས་གློ་བུར་དུ་མི་ཆེན་པོ་ཐོག་སོ་ཙམ་ཞིག་ལངས་བྱུང་ནས་ལྷག་མ་དེ་དག་ཁྱེར་སོང་བ་མཐོང་ནས་སྐྲག་བཞིན་དུ་བྲོས་བྱུང་བ་དང༌།
རྡོ་རྗེ་འཕྲེང་བའི་གྲོལ་སྟོན་གྱི་ཚོགས་ལྷག་སྐྱེལ་བའི་གདོང་ལ་མི་གཟུགས་མར་མེའི་གྲིབ་མ་ལྟ་བུ་རིབ་བེ་བ་མང་པོ་འགྲོ་ཡི་འདུག་པ་མི་མང་པོས་མཐོང་བ་སོགས་བྱུང་ལ།
དེས་མཚོན་པ་དུ་མ་ཞིག་ཡོད་མོད་ཐམས་ཅད་བྲི་བར་ག་ལ་ནུས། དེ་བཞིན་དུ་རྗེས་སུ་འཛིན་པའི་བྱིན་རླབས་ཀྱང་དཔག་པར་མི་ནུས་པ་ཡིན་ཏེ།
བདག་གི་ཡབ་དགུང་ལོ་ང་གཉིས་པའི་ཚེ་ཤིན་ཏུ་བསྙུན་པ་ཡུན་རིང་པོའི་བར་དུ་བྱུང་བ་ལ་སྐུ་རིམ་དང་སྨན་དཔྱད་སོགས་ཕན་པར་བསམས་པ་དེ་དང་དེ་དག་འབད་པས་བསྒྲུབས་མོད་ཅུང་ཟད་ཕན་པར་མ་གྱུར་པ་ན་བདག་གི་བླ་མ་ཐུགས་རྗེ་ཆེན་པོ་འདི་སྤྱན་དྲངས་ནས་བཀའ་དབང་གི་བྱེ་བྲག་དུ་མ་ཞིག་གསན་པའི་ཚེ།
སྐབས་ཤིག་

རྗེ་བཙུན་ས་སྐྱ་པའི་བསྟན་པ་ཐུན་མོང་མ་ཡིན་པའི་སྦྱིན་བདག་དང་བཅས་པ་ལ་སྡང་བར་སེམས་པའམ་གདོན་མ་རུངས་པ་ཞིག་གིས་གནོད་འཚེ་དྲག་པོ་བྱས་པ་རྗེ་ཉིད་ཀྱིས་དགོངས་ཏེ་ཐུགས་དམ་གྱི་འཕྲོ་ལ་སྤྱན་དྲངས་མ་དགོས་པར་ཕེབས་ནས་སྐུ་ཆོས་ཀྱི་གཡབ་ཐོས་བརྡུངས་པ་ན།
དཔོན་སློབ་གཉིས་ཀར་གཟིགས་སྣང་མཐུན་པར། གདོན་ཆེན་པོ་བཙུན་པའི་གཟུགས་གདོང་དམར་ཕྱེ་བ་སྣམ་སྦྱར་གྱོན་པའི་རྣམ་པ་ཅན་ཞིག་ཏུ་བྱས་བྲོས་སོང་བ་ན།
མི་ནག་པོ་ལུས་བོང་ཤིན་ཏུ་ཆེ་བ་ཞིག་གིས་ཁ་ནས་མེ་ཧུར་གྱིས་འཕྲོས་སོང་མ་ཐག །གདོན་དེ་ཐལ་བ་ཙམ་ཡང་མ་ལུས་པར་ཚིག་པར་གཟིགས་ཤིང༌། དེ་ནས་ཞག་འགའ་ན་ཚེ་དབང་གནང་བའི་ཚེ་ཆང་གནང་བའི་སྐབས་སུ།
བདག་གི་ཡབ་ཀྱི་མངོན་སུམ་བཞིན་དུ། ཡེ་ཤེས་ཀྱི་མཁའ་འགྲོ་བུ་མོ་གཞོན་ནུའི་ཆ་བྱད་དར་གོས་ཁྲ་འཇོལ་ལེ་བ་གྱོན་པ་ཞིག་གིས་ཚེ་ཆང་འདྲེན་པར་གཟིགས་ལ། དེ་ནས་རིང་པོ་མ་ལོན་པར་བསྙུང་གཞི་ལས་གྲོལ་ཏེ།
ལོ་བཅུ་དྲུག་གི་བར་དུ་ཞབས་བརྟན་པར་བཞུགས་པ་དང༌། བདག་གི་མ་རྒན་མོ་བསྙུང་གཞི་ཚབས་ཆེ་བ་ཞིག་གིས་བཏབ་སྟེ། སྨན་དང་རིམ་གྲོའི་བྱེ་བྲག་ཐམས་ཅད་དོན་མེད་པ་འབའ་ཞིག་ཏུ་སོང༌།
སྨན་པ་མཁས་པ་དག་གིས་ད་ནི་འཆོས་པའི་ཐབས་ཐམས་ཅད་དང་བྲལ་བ་སྟེ། འདི་ཙམ་ནས་ནད་ཀྱི་རྣམ་པ་འདི་ལྟ་བུ་ཞིག་འཁྲུ་བར་འགྱུར་ལ། དེ་ནས་ཟན་ཟ་ཡུན་ཙམ་ཞིག་ལས་མི་ཐུབ་པས། གཞན་མཛད་རྒྱུ་ཡོད་ན་སྐབས་སུ་བབ་ཀྱི།
བདག་ཅག་སྨན་པ་རྣམས་ཀྱི་ནུས་པ་ནི་རེ་ཞིག་དེ་ཙམ་དུ་ཟད་དོ། །ཞེས་སེམས་ཁོང་དུ་ཆུད་ལ། གཉེན་བཤེས་ཐམས་ཅད་ངུ་བ་ཙམ་ཞིག་ར་མདར་སྒྲོན་པར་བྱེད། སྨན་པ་དེས་ཇི་སྐད་བསྟན་པ་

བཞིན་ནད་ཀྱང་འཁྲུས་པ་ན། འཕོ་བ་འདེབས་པར་བདག་གི་བླ་མ་ཐུགས་རྗེ་ཆེན་པོ་འདི་སྤྱན་དྲངས་པའི་ཚེ། དེ་ཙམ་ལའང་མ་ཐུག་གི་གསུངས་ནས། དཔལ་ནག་པོ་ཆེན་པོ་དཔའ་བོ་གཅིག་པའི་རྗེས་སུ་གནང་བ་ཞིག་མཛད་དེ།
ཡེ་ཤེས་ཕབ་ཚར་ཙམ་ལ། ལུས་ཀྱི་མདངས་རྙེད་ཅིང་དབུགས་དལ་གྱིས་སོང་ནས། ཟས་སྐོམ་གྱི་བཞེད་པ་ཅུང་ཟད་དང་ལྡན་པར་གྱུར་དེ་ནས་རིམ་གྱིས་སྐུ་ཟུངས་གོང་འཕེལ་དུ་གྱུར་ཏེ། འཆི་བདག་གི་ཆད་པ་ལས་གྲོལ་ནས།
དེ་ཕྱིན་ཆད་ཀྱང་ལོ་བཅུའི་བར་ཞབས་བརྟན་པར་བཞུགས་ཏེ། འདི་ན་སེམས་ཅན་གཅིག་གི་ཚེ་ཟད་ན། །སངས་རྒྱས་སྟོང་གིས་མི་ཐུབ་ཟེར་བ་བརྫུན། །ངེས་པར་འཆི་བདག་ཁ་རུ་སོང་ཟིན་པ། །སླར་ཡང་ཡུན་རིང་འཚོ་བ་འདི་ལ་ལྟོས།
།འོན་ཀྱང་རྒྱལ་བའི་དབང་པོ་ཇི་སྙེད་པ། །དེ་དག་ཀུན་གྱི་ཐུགས་རྗེ་ཇི་ཙམ་ཞིག །རེ་རེས་གྲངས་མེད་འགྲོ་བ་སྐྱོབ་ནུས་ན། །གཅིག་ཏུ་འདུས་ཚེ་མི་སྐྱོབ་ཅི་ཞིག་ཡོད།
།བདག་ཀྱང་ལས་ངན་པའི་རྒྱུས་བསྐྱེད་པའི་ཕུང་པོ་འདི་སྔོན་བཟོད་པ་མ་བགྱིས་པའི་འབྲས་བུས་དུས་སུ་སྨིན་པ་བཞིན་ན་བ་ཁོ་ན་གནས་པ་ཞིག་ཡོད་ལ། ཁྱད་པར་ལོ་བཅུ་དགུ་པའི་ཚེ་ཟླ་བ་དྲུག་ནད་ཀྱིས་སྦྱངས་པའི་མཐར།
འགུམ་པ་ལ་མངོན་དུ་ཕྱོགས་པས། སྨན་པ་མཁས་པ་ཞིག་གིས་རྩ་བལྟས་ཏེ་ཅང་མི་སྨྲ་བར་བདག་ལ་བལྟས་ཏེ་ཤུགས་ནར་ཞེས་བྱེད་ཅིང་མཆི་མ་ཕྱུང་ནས་སོང་ལ། ནང་དུ་ཡང་ཆུ་མེ་ལ་ཐིམ་པའི་རྟགས་རྣམས་ཤར་བ་ན།
ཉེ་འབྲེལ་ཐམས་ཅད་རྟབ་རྟབ་པོར་གྱུར་ནས། བདག་གི་བླ་མ་འཆི་བདག་གི་དཔུང་འཇོམས་པ་འདི་སྤྱན་དྲངས་ནས། སྔས་མགོར་བཞུགས་ཏེ། ངེད་ལ་ལེགས་པར་ལྟོས་ལ་

སེམས་མ་ཡེངས་པ་ལྷོད་དེ་བཞུགས་ཤིག་གསུང་ཅུང་ཟད་ཙམ་ཕྱག་བདག་གི་མགོ་བོར་བཞག་སྟེ་ཏིང་ངེ་འཛིན་ལ་བཞུགས་པ་ཙམ་གྱིས་འཆི་བདག་ལས་ཐར་ཏེ། ཐམས་ཅད་ངོ་མཚར་བར་གྱུར་ཅིང་དིང་སང་གི་བར་གནས་པ་འདི་ཡིན་མོད།
སྐུ་ངོས་ཀྱིས་བྱིན་རླབས་མཛད་ན་འཆི་བདག་ལས་ཐར་བ་ལས་འོས་ཅི་མཚན་ཙམ་གྱིས་ཀྱང་ནད་གདོན་ཐམས་ཅད་སེལ་བར་མཛད་དེ། བདག་རྟ་ནག་ཏུ་འདུག་པའི་ཚེ། དགེ་འདུན་གྱི་སྡེ་འཁྲུག་ཁམས་ཆེན་པོ་ལངས་ནས་རབ་ཏུ་བྱུང་བ་ཁ་རེ་ཐར་རོ་ལ་སོང་བ་མཐོང་བས་སྙིང་ལ་མི་བཟོད་པའི་ཟུག་ངུ་ཅི་ཡང་སྐྱེས་པས་རྐྱེན་བྱས་སྲོག་རླུང་སྟོད་འཚངས་ཀྱི་ནད་དྲག་པོ་ཞིག་ཡོད་པ་དེ་ལངས་པའི་སྟེང་དུ།
སྡེ་འཁྲུག་སློང་བར་བྱེད་པའི་འབྱུང་པོ་མ་རུངས་པ་དེས་ཀྱང་གླགས་ལྟས་པ་ལ་བརྟེན་ནས།
ཟུག་ཟེར་གྱིས་དྲན་མེད་དུ་བརྒྱལ་ཏེ་དབུགས་ཀྱི་འགྱུ་བ་ཆད་ནས་རིང་ཞིག་ལོན་པ་ན། ཐབས་གཞན་ཟད་དེ་ཟླ་བོ་དེ་དག་གིས་བདག་གི་བླ་མ་དམ་པ་འདིའི་མཚན་མནལ་ལམ་དུ་སྐད་སངས་མཐོན་པོས་བསྒྲག་མ་ཐག
།དྲན་པ་རྙེད་མོད་ཟུག་ཟེར་བསྲན་པར་མ་ནུས་ལ། དབུགས་ཀྱང་འབྱིན་པར་མི་ནུས་ན། སྐད་འདོན་པ་ལྟ་ཅི་སྨོས། སེམས་ཀྱིས་གསོལ་བ་བཏབ་པའི་ཚེ།
ཞལ་གྱི་དཀྱིལ་འཁོར་མིག་སྔར་ལམ་པ་ཞིག་བྱུང་མ་ཐག་ནད་དེ་བྱུང་བའི་རྗེས་བཙལ་ཡང་མེད་པར་སྐད་ཅིག་དེ་ལ་ཕན་པ་ལྟ་བུ་འདིས་མཚོན། དད་གུས་ཀྱིས་གསོལ་བ་འདེབས་ནུས་ན་ནམ་ཡང་བསླུ་བ་མེད་པར་རྗེས་སུ་བཟུང་བའི་གཏམ་དུ་མ་ཞིག་ཡོད་མོད།
རེ་ཞིག་དེ་ཙམ་མོ། །གང་ལ་ཡང་སྐྱབས་ན་ནམ་ཡང་མི་བསླུ་བ། །དེ་འདྲའི་སྐྱབས་ནི་བླ་མ་མཆོག་ཡིན་ཞེས། །ལྷ་མིའི་སྐྱབས་ཀྱིས་གསུངས་པ་འདི་རེ་བདེན།
།ལྟོས་ཤིག་སྐྱབས་ཀྱི་ཆོས་འདིས་བསླུས་པ་སུ། །སུ་ཡིས་བསྟེན་ཀྱང་དོན་མེད་

མི་འགྱུར་ཞིང༌། །ཞིང་འདིར་ས་བོན་བཏབ་པ་སྨིན་པའི་འབྲས། །འབྲས་བཟང་རྡོ་རྗེ་འཛིན་ལས་གཞན་མིན་ན། །ན་རྒ་ཙམ་ཞིག་སེལ་ལ་ངོ་མཚར་ཅི། །དེ་ལྟར་ན་རང་གི་དོན་སྤངས་པ་དང་རྟོགས་པའི་ཡོན་ཏན་ཐམས་ཅད་ནི་མཐར་ཕྱིན།
གཞན་རྗེས་སུ་འཛིན་པའི་ཐབས་རྒྱ་ཆེན་པོ་ལ་ནི་མངའ་བརྙེས། སྙིགས་དུས་ཀྱི་སེམས་ཅན་བདག་ཅག་ལ་སོགས་པ། རྒྱལ་བ་གཞན་གྱིས་མ་ཐུལ་བའི་རྨུ་རྒོད་མགོན་མེད་པ་རྣམས་ཀྱི་དཔལ་དུ་ནི་ཆས་པ་བཞིན།
མ་ཉམས་པའི་གྲགས་པ་མཆོག་གིས་འཛིན་མའི་ཁྱོན་ཐམས་ཅད་བདག་གིར་མཛད་དེ། གཙོ་བོར་གདན་ས་ཆེན་པོ་དང༌། དཔལ་ལུང་དགོན་པ་གཉིས་སུ་གདན་ཆགས་ཤིང༌། གདུལ་བར་འོས་པའི་སྐྱེ་བོ་གང་དག་གང་ན་ཡོད་པ་དེར་རྒྱུ་ཞིང༌།
གཞན་གྱི་དོན་ངལ་བ་མེད་པ་ལྷུག་པར་མཛད་དེ། དགུང་ལོ་བཅོ་བརྒྱད་པ་ལ་དཔའ་ལུང་དགོན་པར་སྐྱེ་བོའི་ཚོགས་གྲངས་ལས་འདས་པ་ལ་འཕགས་པ་ཞལ་བཅུ་གཅིག་པ་ལ་བརྟེན་པའི་སྨྱུང་གནས་ཤིག་མཛད་པ་དེ་ནས་བཟུང་སྟེ་ལོ་མང་པོར་སྨྱུང་གནས་ལ་བརྟེན་ནས་སྡིག་སྒྲིབ་སྦྱངས་ཤིང༌།
ཐར་པའི་ས་བོན་སྐྱོན་མེད་པ་ཐེབས་པར་མཛད། དགུང་ལོ་ཉེར་གཉིས་བཞེས་པ་ས་ཕོ་རྟའི་ལོ་ལ་དཔལ་ས་སྐྱའི་སྐོར་ཆེན་གྱི་གཙོ་བོ་མཛད་དེ།
དཔལ་གྱི་ལྷ་སར་རིམ་གྱིས་བྱོན་ཏེ། གཙང་སྟོད་ཀྱི་ཆེ་བར་རློམས་པ་མང་པོས་གཙོས་པའི་དད་པ་ཅན་ཁྲི་ཁྲག་དུ་མ་དང་ལྷན་ཅིག་ཏུ་དཔལ་ཆུ་བོ་རིར་ཕེབས་སྐྱེ་བོ་བྱིངས་སྔ་ཉིན་ཆུ་ཕུད་བདག་ཅག་གི་བླ་མ་དམ་པ་འདི་དཔོན་སློབ་དྲག་བསྡུས་ཤིག་གྲུ་བོ་ཆེ་ལ་སྤྱན་དྲངས་ན།
སྐོར་བ་པ་རྣམས་ཀྱིས་སྔར་འཁྱུད་བཞིན་གདུགས་དང་བ་དན་དང༌། སྤོས་ཀྱི་སྤྲིན་འཁྲིགས་པ་དང༌།
རོལ་མོ་དུ་མ་དང་བཅས་པའི་བསུ་བའི་བཀོད་པ་བཤམས་པའི་ཚེ། སྐྱེས་བུ་ཆེན་པོ་འདི་ལྟ་བུ་ལ། མི་རྣམས་ཀྱི་མཆོད་པ་ཁོ་ནས་ཆོག་པ་མ་ཡིན་

ནོ་སྙམ་དུ་སེམས་པའི་ལྷ་རྣམས་ཀྱིས། ནམ་མཁའ་ཁ་དོག་སྣ་ལྔ་པ་འཇའ་ཚོན་གྱི་གུར་རྣམ་པར་བཀྲ་བ་ཞིག་རྗེ་བཙུན་འདིའི་དབུ་ཐོག་ཏུ་ཕུབ། འཇའ་དཀར་པོ་དར་བརྐྱང་པ་ལྟ་བུ་དང༌། པ་ཏྲ་ལྟར་འཁྱིལ་བ་དང༌།
ལྗོན་ཤིང་ལྟར་གྱེས་པ་མང་པོ་ནི་ཕྱོགས་དུ་མ་ནས་གདུགས་དེའི་ཉེ་འཁོར་དུ་འདུས་པ་བཞིན་དུ་བྱས་ཏེ། དམ་པ་འདི་ལྟ་བུའི་ཞབས་ཀྱི་རྡུལ་གྱིས་རེག་པ་སྐལ་པ་བཟང་པོར་གྱུར་པའི་གྲུ་བོ་ཆེ་དེ་ཆུ་གཏེར་གྱི་ཕ་མཐར་ཇི་ལྟར་བགྲོད་པ་བཞིན།
འཇའི་ཚོགས་དེ་དག་ཀྱང་ཉེ་བར་འགྲོ་བཞིན་པས། མཐར་གཟིམས་གུར་དུ་ཕེབས་པ་ན་གུར་དེའི་སྟེང་ན་གསལ་ཞིང་མཛེས་པར་གནས་ཏེ་རེ་ཞིག་ནས་དེ་ཉིད་དུ་མི་སྣང་བར་གྱུར་པས།
གཞི་བྱེས་ཀྱི་སྐྱེ་བོ་ཐམས་ཅད་མི་ཕྱེད་པའི་དད་པ་ལ་བཀོད་དེ། ཁ་ཅིག་ནི་ཕྱག་འཚལ་ཁ་ཅིག་ནི་མཆི་མའི་ཆར་དང་བཅས་པའི་གདུང་ཤུགས་ཀྱིས་གསོལ་བ་འདེབས། ཁ་ཅིག་ནི་སྐོར་བ་བྱེད། རྒན་པོ་ཁ་ཅིག་ནི་ཨ་ལ་ལ་འདི་འདྲ་བའི་ངོ་མཚར།
།སྔོན་ཆད་བྱུང་བའི་སྐོར་དཔོན་འདི་དང་འདི་སྙེད་ཅིག་སུ་ལའང་བྱུང་བ་མ་མཐོང་ཞིང་མ་ཐོས་པས། ད་བར་མ་ཤི་བའང་བསོད་ནམས་ཆེའོ་ཞེས་དོན་དང་ལྡན་པའི་གཏམ་གྱིས་དུས་འདའ་བར་བྱེད་དོ་ཞེས་ཐོས་ཏེ།
བཅུ་གསུམ་རྡོ་རྗེ་འཛིན་པའི་གཙོ་བོ་ཁྱོད། །ཁམས་གསུམ་སེམས་ཅན་དོན་ལ་ཆས་པའི་ཚེ། །སྐབས་གསུམ་ལྷ་རྣམས་དགའ་མགུ་ཡི་རངས་ནས། །དུས་གསུམ་ཁེགས་པའི་མཆོད་པ་འདི་ལྟར་བྱས།
།དེ་མཐོང་དད་པས་བརླན་པའི་ལུས་ཅན་ཀུན། །ཀུན་མཁྱེན་ས་བོན་སྐྱོན་མེད་འདེབས་ལ་བརྩོན། །བརྩོན་པ་དོན་ཡོད་འདི་ཡིས་ཆེས་མྱུར་དུ། །དུ་མའི་སེམས་ཅན་སྒྲོལ་བར་ཐེ་ཚོམ་མེད།
།མེད་བཞིན་སྒྲོ་བཏགས་སྟོང་འུར་སྣ་ཚོགས་དང༌། །དང་པོའི་ལྷ་ཡིས་བྱིན་རླབས་དེ་རྣམས་ཀྱི། །གྱི་ནའི་སྤྱོད་པས་རང་གཞན་བསླུ་བྱཻད་དག །མཐོང་ཚེ་བསླུ་མེད་བླ་མ་སྙིང་

ནས་དྲན། །དེ་ནས་རིམ་གྱིས་ཆོས་འཁོར་ལྷ་ས་ཉིད་དུ་ཕྱག་ཕེབས་ཏེ། སྐོར་བ་སོགས་འཕེལ་བར་བཞུགས་པ་ན། གཞིས་བྱེས་ཀྱི་སྐྱེ་བོ་ཁ་ཅིག་འཐབ་རྩོད་ཅུང་ཟད་ལ་བརྟེན། ཕན་ཚུན་རྒྱབ་སྣོན་རེས་ཀྱི་འཁྲུག་ལོང་དུ་གྱུར།
གཞི་པ་ཁ་ཅིག་གིས་བརྙས་པ་བྱས་པ་ན། ཐུགས་ཅུང་ཟད་འཁྲུག་པའི་ཚུལ་བསྟན་ཏེ། མཆོད་གཡོག་པ་དགེ་འདུན་ལ་གཏོར་མ་ཞིག་བཟོས་ལ་དེར་ཞོག་གསུང་བ་བཞིན་བསྒྲུབས་པས། དེ་མ་ཐག་ཕྱོགས་ཐམས་ཅད་མུན་པར་བྱེད་པའི་སྤྲིན་ནག་ངམས་ཟ་བ་འཇིགས་འཇིགས་ལྟར་འདུག་པའི་ཁྲོད་ནས་གློག་གི་ཕྲེང་བ་འཁྱུག་ཅིང༌།
བརྡར་མ་རྣམས་ཀྱི་ཀླད་པ་འགེམས་པར་སྤྲོ་བའི་འབྲུག་དྲག་པོ་དལ་བ་མེད་པར་སྒྲོགས་བཞིན་དུ།
ཕྱོགས་དེ་ཡུད་ཙམ་ལ་འཇོམས་པར་ནུས་པའི་སེར་བ་དྲག་པོ་འབབ་ལ་ཉེ་བ་ན། ཡུལ་དེའི་སེར་བསྲུང་དེས་ཁོ་རང་གི་ནུས་པ་ཇི་ལྟར་ཡོད་པའི་ཐབས་རྣམས་ཀྱིས་བཟློག་པར་འདོད་ཀྱང༌། ཅུང་ཟད་ཀྱང་ཕན་པར་མི་ནུས་པས་རྟབ་རྟབ་པོར་གྱུར་ཏེ།
མགོན་གཞན་མ་རྙེད་པར་བདག་གི་བླ་མ་འདི་གང་ན་བཞུགས་པའི་གཟིམས་གུར་གྱི་དྲུང་དུ་ལྷགས་ཏེ། ངལ་བ་མེད་པར་ཕྱག་བརྒྱ་ཕྲག་མང་པོ་འཚལ་ཞིང༌། གདོང་མཆི་མ་དང་བཅས་པས་གསོལ་བ་བཏབ་པ་ན།
བརྩེ་བ་ཆེན་པོས་དགོངས་ཏེ་གཏོར་མ་དེ་ཕུལ་གསུང༌། དེ་ཕུལ་མ་ཐག་སྤྲིན་གྱི་ཚོགས་དེ་དག་སོ་སོར་གྱེས། ནམ་མཁའ་ཨནྡ་རྙིལ་ལྟར་སྔོ་བ་ལ་ཉི་འོད་ཀྱིས་འཁྱུད་པས་སྐྱེ་བོ་རྣམས་སྙིང་དགའ་བར་བྱེད་པ་ཞིག་ཏུ་གྱུར་ཞེས་ཐོས་ཏེ།
ཁྲོ་བ་སྤངས་བཞིན་བདུད་ལ་ཁྲོ་བ་ཁྱོད། །འཁྲུགས་པ་མེད་ཀྱང་སྙིང་རྗེས་འཁྲུགས་པའི་ཚེ། །མ་བསྡུས་པར་ཡང་

སྤྲིན་གྱི་ཚོགས་བསྡུས་ནས། །ཀླད་འགེམས་འབྲུག་སྒྲས་དགྲ་བོའི་ཀླད་པ་སྐམས། །རྒྱལ་བས་སྤྲུལ་བའི་རབ་འཇིགས་རྡོ་རྗེའི་ཆར། །བཟློག་པ་མི་ནུས་ཁྱོད་ལས་བདེན་པ་སུ། །འོན་ཀྱང་མགོན་སྐྱབས་གཞན་ནས་མི་འཚོལ་བ།
།ཁྱོད་ཉིད་བློ་ལྡན་ཞིག་ཏུ་བདག་གིས་རྟོགས། །ནང་དུ་ཁྲོས་པའི་རྣམ་འགྱུར་ཞི་མ་ཐག །ཕྱི་རོལ་འཇིགས་བཅས་ཆུ་འཛིན་དབྱིངས་སུ་ཡལ། །འདི་ཀོ་སྤྲུལ་པའི་མཛད་པ་མ་ལགས་པ། །གཞན་དུ་ཤེས་ལྡན་སུ་ཞིག་ཐེ་ཚོམ་ཟ།
།དེའི་ཕྱི་ཉིན་དཀོན་གཉེར་དབོན་བོས་ཏེ་ཇོ་བོ་རིན་པོ་ཆེའི་ཞལ་གསེར་ལ་སོགས་པ་ལག་ཏུ་སྤྲད། གདན་ས་ཆེན་པོའི་སྐོར་ཆེན་ལ་ཕྱོགས་གང་དུ་ཡང་བཀུར་སྟི་ཞབས་ཏོག་མ་གཏོགས་བྱེད་ས་མེད་པའི་སྡེ་དཔོན་སོ་སོའི་བཅའ་ཧུ་སོགས་འདི་བཞིན་ཡིན་ནའང༌།
ད་ལམ་འདིར་བརྙས་པ་ཆེ་བ་ཞིག་བྱས་བྱུང་བས། སྐོར་ཆེན་དེ་རིང་ཉིད་ལོག་འགྲོ་བ་ཡིན་གསུང༌། འཇིགས་པའང་འཇིགས་པར་བྱེད་པའི་གསུང་ཅུང་ཟད་སྩལ་བ་ན་དཀོན་གཉེར་དཔོན་དེ་དང༌།
སྣེའུ་རྫོང་པ་སོགས་ཕྱོགས་དེའི་དྲེགས་པ་ཅན་ཐམས་ཅད་ཀྱི་སྙིང་ལྐོག་མར་བོས་ཏེ། ཤིན་ཏུ་སྐྲག་པས་དྲུང་དུ་གསེར་དངུལ། གོས་ཕྱི་ནང་དྲེའུ་གཞན་གསུམ་ཙམ་གྱི་ཁལ་འཁྱེར་བར་ནུས་པའི་དགའ་ལྡན་ཁང་གསར་བའི་དྲེལ་སྨྱོན་དུ་གྲགས་པ་སོགས་དངོས་པོ་གྱ་ནོམ་པའི་འབུལ་བ་དང༌།
སྐོར་ལས་པ་རྣམས་ལའང་སོ་སོར་འབུལ་བ་བཟང་པོ་དང་བཅས་པའི་བཤགས་པ་ཕུལ་བ་ལྟར་ཐུགས་བརྩེ་བས་བཟོད་པར་གནང་སྟེ་དེར་བཞུགས།
ཇོ་བོ་རྣམ་གཉིས་ལ་ཞལ་གསེར་དཀར་མེ་སྟོབས་ཆེ་བ། ཁྱམས་ཆེན་པོ་ལ་མཐོང་རས་སོགས་རིམ་པས་ཕུལ། གཙུག་ལག་ཁང་གི་ཁྱམས་ཆེན་པོར་སྐྱེ་བོའི་ཚོགས་བསམ་གྱིས་མི་

ཁྱབ་པ་ལ་དབུ་མ་ལུགས་ཀྱི་བྱང་ཆུབ་ཏུ་སེམས་བསྐྱེད་པ་གསུངས་པའི་ཚེ། ལྷ་རྫས་ཀྱི་མེ་ཏོག་དཀར་པོས་སའི་མདོག་བསྒྱུར་ནུས་པ་ཙམ་ནམ་མཁའ་ནས་ལྡིང་ཞིང་བབས། གསུང་སྙན་ཅིང་འཇེབས་ལ་ཡིད་དུ་འོང་བ་དེས་ཆོ་ག་རྣམ་པར་དག་པ་བརྡ་སྤྲད་པས་དེར་འདུས་པའི་སྐྱེ་བོ་དེ་དག་བྱང་ཆུབ་སེམས་དཔའི་སྡོམ་པ་རྒྱུད་ལྡན་ཤ་སྟག་ཏུ་མཛད་པས།
གཞི་བྱེས་ཀྱི་སྐྱེ་བོ་དེར་འདུས་པ་དེ་དག་བླ་ན་མེད་པའི་བྱང་ཆུབ་ཏུ་ངེས་པར་གྱུར་ཅིང༌།
དད་པ་དང་གུས་པ་ལྷག་པར་འཕེལ་བས་སྐལ་བ་བཟང་པོར་མཛད་ཅེས་ཐོས་ཏེ། རྒྱལ་བའི་ཡབ་གཅིག་འཇམ་པའི་དབྱངས་ཁྱོད་ལ། །རྒྱལ་བའི་རྩ་བ་བྱང་ཆུབ་སེམས་བསྐྱེད་པའི། །རྒྱལ་བའི་མྱུ་གུ་དེ་དག་འཇིག་རྟེན་འདིར།
།རྒྱལ་བའི་མཛད་པ་མཛད་ལ་ཐེ་ཚོམ་བྲལ། །ཡིད་འཕྲོག་པུཎྜ་རི་ཀའི་མེ་ཏོག་གིས། །ས་འཛིན་ཟླ་ཤེལ་བཞད་ལྟར་བྱས་པ་འདི། །ཡིད་ཅན་དེ་དག་དཀར་པོའི་ཆོས་སྤྱོད་པའི། །ས་སྟེགས་མཛེས་ཞེས་མཚོན་པ་ཡིན་ནམ་སྙམ།
།དེའི་སྐབས་ཤིག་བདག་ཅག་གི་བླ་མ་འདི་སྣེའུ་རྫོང་པས་རང་གི་ཕོ་བྲང་དུ་སྤྱན་དྲངས། བསྙེན་བཀུར་རྒྱ་ཆེར་བསྒྲུབས་པའི་ཚེ། ཕྱགས་ཕྱི་ཞིག་གཟིམས་གུར་བསྲུང་བ་ལ་བཞག་པ་ན་ཁོང་ཡིད་བདེ་བར་གཉིད་དུ་སོང་བའི་བར་ལ།
སིལ་སྙན་ཧོར་ཆོལ་བཟང་པོ་ཞིག་ཡོད་པ་ཕྱོགས་ཀྱི་རྐུན་པོ་ཞིག་གིས་ཁྱེར་བར་གྱུར་མོད། ཐོག་མེད་རྨོངས་པའི་མལ་སྟན་འཇམ་པོ་འདིར། །དད་རྫས་གཤིན་རྫས་བཅུད་ཀྱིས་མྱོས་པ་ལས།
།ཉིན་མཚན་མེད་པ་གཏི་མུག་མིག་ཟུམ་པ། །ཀྭ་ཡེ་ཁྱོད་ལས་བདེན་པ་སུ་ཞིག་མཆིས། །དྲེའུའི་ཡབ་དེས་ལྷུག་པར་བློས་བཏང་མོད། །མོད་ལ་སྲུང་མ་ཕོ་ཉར་བཅས་པ་འཁྲུགས།
།འཁྲུགས་ལྡན་རྐུན་པོ་དེ་ཡིས་

གཅེས་པའི་བུ། །བུ་གཅིག་པོ་དེ་གཤིན་རྗེའི་གྲོང་དུ་སོང༌། །དེ་ནས་སྐོར་ཆེན་པ་རྣམས་ཀྱིས་སྒར་བཏེག་ནས་ཕྱིར་བྱོན། རྐུན་པོ་དེའང་འགྱོད་ཅིང་སྐྲག་པས་སིལ་སྙན་ནང་དུ་བཅང་མ་ནུས་པར་ཞིང་ཚིགས་སུ་སྦས་པས།
སིལ་སྙན་གང་ཁྱེར་སར་སེར་བའི་ལམ་དྲངས་ཏེ། ཆེད་དུ་ངོམ་པ་བཞིན་གང་སྦས་པ་དེ་ཉིད་དུ་སེར་བ་དྲག་པོ་ཁོ་ན་བབས་པས། དེར་ཡང་འཇོག་མ་ནུས་པར་ཡུལ་དེའི་ཉེ་འཁོར་གྱི་སྔགས་པ་ཞིག་ལ་རིན་ཞོ་དོ་བྱས་ནས་བཙོངས།
སྔགས་པ་དེ་ལའང་ཆོ་འཕྲུལ་གློ་བུར་བ་དུ་མ་ཞིག་བྱུང་བས་འཆང་མ་ནུས་པར་རྐུན་པོ་ཁོ་རང་བོས་ཏེ། ཁྱོད་ཀྱི་སིལ་སྙན་འདི་ཆོ་འཕྲུལ་ཆེ་བ་ཞིག་འདུག་པས་ཇི་ལྟར་ཡིན་དྲིས་པ་ན།
དེ་ན་རེ་ས་སྐྱ་སྒོར་དཔོན་གྱི་ཕྱག་རྫས་ཡིན་ཏེ། སྐོར་ཆེན་ནི་ཕྱིར་ཐེགས་གྲུབ། ད་ཅི་ཡང་སྐྱོན་མེད་ཟེར་བ་ལ། སྔགས་པ་དེས་ཐོས་པ་ཙམ་གྱིས་སྙིང་འདར་བཞིན་དུ། ཆོས་སྐྱོང་བྲན་དུ་འཁོལ་བ་དེའི་ཕྱག་རྫས་མ་གནང་བར་སུ་ཞིག་གིས་འཆང་བར་ནུས།
རང་གཞན་ཐམས་ཅད་ཕུང་བར་གྱུར་ཏ་རེ། ད་ངས་སྔར་སྤྲད་པའི་རིན་དེས་བརྔན་པ་གྱིས་ལ་སིལ་སྙན་སྐོར་དཔོན་རང་ལ་ཕུལ་ན་ལེགས། མི་འབུལ་ཀྱང་རུང་ང་ནི་འདི་ལྟ་བུ་གཉེར་མི་ནུས་སོ་ཞེས་སྔགས་པ་དེས་སིལ་སྙན་རྐུན་པོ་ཁོ་རང་ལ་སྤྲད།
དེའི་ཚེ་སྐོར་དཔོན་གྱི་སིལ་སྙན་རྐུན་པོས་ཁྱེར་བ་ཆོས་སྐྱོང་གི་ཆོ་འཕྲུལ་གྱིས་མ་དཀྲོལ་བར་སྐད་འདོན་པ་དང༌།
གང་ཁྱེར་སར་སེར་བ་འབབ་ཀྱི་འདུག །ཞེས་ད་དིར་དུ་གྲགས་ནས་སྣེའུ་རྫོང་པས་རྐུན་པོ་དེ་སྲོག་དང་ཕྲལ་ནས་སིལ་སྙན་ལྷ་སའི་གཙུག་ལག་ཁང་དུ་ཕུལ་བ་ན། དེར་ཡང་འཕར་བ་དང་སྐད་འབྱིན་པ་སོགས་བྱུང་བས།
དེ་ནས་ས་སྐྱ་སྐོར་དཔོན་པའི་སིལ་སྙན་སྒྲ་བོ་ཆེ་ཡོད་ཟེར། སྐོར་བ་བྱེད་པ་རྣམས་ཀྱང་དེའི་ཐད་ལ་ལམ་ཟུར་ནས་འགྲོ་ཞིང་མིག་ལྟ་མི་ནུས་པ་བྱུང་བས།

དེར་ཡང་འཇོག་མ་ནུས་པར་གཙང་པ་རིང་མོ་ཞེས་པའི་ཕོ་ཉ་ཞིག་ལ་སིལ་སྙན་བསྐུར་ནས་རབ་ཏུ་སྐོར་དཔོན་རང་གི་ཕྱག་ཏུ་འཕྲོད་དམ། དེ་མིན་ནའང་ས་སྐྱ་པ་རང་གི་དགོན་པ་ཡིན་པས་གསེར་མདོག་ཅན་དུ་སྐྱོལ་ཤོག་ཅེས་མངགས་ཏེ་བཏང་བ་ན།
ཕོ་ཉ་བ་དེ་ལ་ཁྱོད་ཀྱི་སིལ་སྙན་ཆོ་འཕྲུལ་ཅན་དེ་ཁྱེར་ཡོད་པ་འདུག་དེ་སྐད་སྙོན་ཡོད་ཟེར། ལམ་གྱི་ཟླ་བོ་དང་གནས་ཚང་མི་རྙེད་པ་བྱུང༌། རིམ་གྱིས་གསེར་མདོག་ཅན་དུ་སླེབ།
པཎ་ཆེན་རིན་པོ་ཆེ་ཤཱཀ་མཆོག་པའི་ཕྱག་ཏུ་ཕུལ་ནས་གདན་ས་ཆེན་པོར་སྐྱེལ་བར་ཞུས་པ་བཞིན། པཎ་ཆེན་རིན་པོ་ཆེས་ཀྱང་ས་སྐྱ་པས་གྲུབ་རྟགས་བསྟན་པའི་སིལ་སྙན་སྒྲ་བོ་ཆེ་དེ་འདིར་སླེབས་བྱུང་བས་ལན་མི་གནང་བ་ཞུ་གསུང་པའི་བཀའ་ཤོག་རྗེ་བཙུན་ཉིད་ལ་གནང་བ་ཕྱག་ཏུ་འབྱོར་ཏེ།
མཆོད་དཔོན་དགེ་འདུན་དང༌། བཀྲས་རྒྱན་རྣ་བོ་ཆེ་བྱ་བའི་ཉེ་གནས་གཉིས་ལེན་དུ་བཏང་བས་སྐྱོན་མེད་དུ་ཕྱག་ཏུ་བྱུང་ཞིང༌།
སྐོར་དཔོན་ཆོས་ཀྱི་རྗེ་སྒོ་རུམ་པ་དེས་སྔ་ཕྱིར་གྲུབ་རྟགས་མང་པོ་ཞིག་བསྟན་པར་འདུག །ཅེས་གྲགས་པའི་རྔ་བོ་ཆེས་དབུས་གཙང་ཐམས་ཅད་དུ་ཁྱབ་པར་གྱུར་ལ། སིལ་སྙན་དེ་ནི་ཕྱིས་སུ་སྐུ་ཉེ་ཁ་གཅིག་གི་མགྲིན་པའི་ལམ་དུ་སོང་ཞེས་ཐོས་ཏེ་མདོར་ན་འཁྲུག་ལོང་ལ་སོགས་པ་དེ་དག་ཀྱང་སྟབས་ཉེས་པ་ལྟ་བུས་བྱུང་བ་མ་ཡིན་གྱི།
སྣེའུ་རྫོང་པ་སོགས་ཕྱོགས་དེའི་ཆེ་རྒུ་ཕལ་ཆེ་བ་མི་དགེ་བའི་བཤེས་གཉེན་གྱིས་ཟིན་པས་བསྟན་པའི་བདག་པོ་རྗེ་བཙུན་ས་སྐྱ་པའི་བསྟན་པ་བསྟན་འཛིན་དང་བཅས་པ་ལ་ཁྱད་གསོད་དང་བརྙས་པ་འབའ་ཞིག་ལྷུར་ལེན་པས་ངན་འགྲོའི་ལམ་དུ་རིངས་པར་ཆས་པ་དེ་དག་ཐམས་ཅད་འདི་ལྟ་བུས་ལམ་ངན་པ་ལས་ཅུང་ཟད་བཟློག་པར་གཟིགས་ཏེ་བསམས་བཞིན་དུ་མཛད་པར་

ཤེས་པར་བྱའོ། །དེ་ནས་རེ་ཞིག་གདན་ས་ཆེན་པོ་ཉིད་དུ་བཞུགས་ཏེ་སྡེ་དང་བསྟན་པའི་ཁུར་བཞེས། རང་ཉིད་ཐོས་བསམ་སྒོམ་པ་ལྷུར་མཛད་ལ། སྐལ་བ་དང་ལྡན་པ་དུ་མ་ལ་སོ་སོའི་བསམ་པ་དང་མཐུན་པའི་ཆོས་ཀྱི་ཚུལ་དུ་མ་རྒྱུན་མ་ཆད་པར་གསུངས།
ཉིད་ཀྱི་དགུང་ལོ་སུམ་ཅུ་བཞེས་པའི་ཚེ། རུ་ལག་གྲོམ་པ་རྒྱང་གི་བྱ་འདབས་བཀྲ་ཤིས་གླིང་ཞེས་བྱ་བའི་དགོན་པ་ཞིག་ཡོད་པ་དེའི་དགེ་འདུན་རྣམས་ཀྱིས་སྤྱན་དྲངས་ནས་ལོ་བཅུ་ཙམ་ཞིག་ཞལ་བདག་མཛད།
གྲྭ་པ་རྣམས་ལ་རང་རང་གི་སྐལ་བ་དང་མཚམ་པའི་སློབ་སྦྱངས་དཔྱིས་ཕྱིན་པར་མཛད་དེ། ཕལ་ཆེ་བ་མཁས་པའི་གོ་འཕང་ལ་བཀོད་ཀུན་རིག་གི་ཆོ་གའི་སྐབས་སུ། ཚུགས་ཆང་དང་སྐབས་ཆང་སོགས་ཆང་ཁོ་ནའི་ཡོ་ལང་བྱེད་པ་དང༌།
ཆོ་གའི་རྣམ་གཞག་འདི་ཡིན་ཆེར་མེད་པ་རྣམས་བཀག་ནས། དགེ་འདུན་སྡེར་ལོངས་པ་ལ་ཆང་འགྲིམས་ས་མེད་པའི་བཅའ་སྒྲིགས་དང༌། ཆོ་གའང་གཞན་ཕན་མཐའ་ཡས་ཀྱི་སྟེང་ནས་ཕྱག་ལེན་ཤིན་ཏུ་ཞིབ་པ།
སྔགས་ཀྱི་རིང་ཐུང་གཅོད་མཚམས་ཚུན་ཤིན་ཏུ་དག་པར་བསླབས་ཤིང་འདྲེན་པའི་ཚེ་ཡང་རིང་ཐུང་ཕྱེད་པའི་ཕྱིར་སྒྲིགས་འདོན་བྱེད་པ་སོགས་བསྟན་པ་ལ་ཕན་པའི་སྲོལ་བཟང་པོ་ཚུགས་ཏེ་དེའི་ཕྱག་ལེན་གྱི་རྒྱུན་དེང་སང་ཀྱང་ཡོད་པར་སྣང༌།
མགོན་པོའི་བསྐང་གསོ་ནམ་བྱེད་པ་ན་ངེས་པར་ལུག་ནག་པོ་རེ་གསོད་པ་སོགས་མུ་སྟེགས་བྱེད་དང་ཆ་འདྲ་བའི་ལག་ལེན་ངན་པ་ཐམས་ཅད་རྩ་བ་ནས་བཀག་སྟེ་འཁྲུལ་མེད་ཀྱི་ཕྱག་ལེན་དང་མཐུན་པའི་དགུ་གཏོར་ཆག་མེད་བཙུགས་གྲུབ་ཆེན་བྱ་འགྱུར་བ་སྤྱན་དྲངས་ནས་གསུང་ངག་རིན་པོ་ཆེ་ལ་སོགས་པའི་ཆོས་ཀྱི་འཁོར་ལོ་རྒྱ་ཆེན་པོ་སྐོར་བར་གསོལ།
རང་ཉིད་ཀྱིས་ཀྱང་གསུང་ངག་རིན་པོ་ཆེ་ཚོགས་བཤད་ཚར་གཅིག་གསུངས་ཏེ་དགོན་པ་དེའི་དགེ་འདུན་

རྣམས་ཆག་མེད་བཞི་ལ་སོགས་པའི་ཉམས་ལེན་ལ་བཀོད། བླ་བྲང་ཀ་བ་བརྒྱད་ཙམ་གྱིས་སྤེའུ་མཐོན་པོ་ཞིག་འདུག་པ་སྟོང་གོག་ཏུ་སོང་བ་ལ་ཐོག་འབིགས་དང༌། ཞལ་བ་སོགས་ཞིག་གསོས་མཐར་ཕྱིན་པར་མཛད་དེ། མདོར་ན་ཆོས་དང་ཟང་ཟིང་གི་སྒོ་ནས་ཕྱོགས་དེའི་བདེ་སྐྱིད་རྒྱ་ཆེར་སྤེལ་ལ།
ལྗོངས་དེར་འཁོད་པའི་སྐྱེ་བོ་ཐམས་ཅད་ཀྱང་མི་ཕྱེད་པའི་དད་པ་ཐོབ་པ་ཤ་སྟག་བྱུང་ངོ༌། །དེའི་སྐབས་ཤིག་དགོན་པ་ནོར་བུ་སྒང་པས་ཀྱང་སྤྱན་དྲངས་ཏེ་ལོ་ཁ་ཅིག་ཞལ་བདག་མཛད།
དེར་ཡང་དགོན་ཡར་མར་གྱི་དགེ་འདུན་རྣམས་ལ་གསུང་ངག་རིན་པོ་ཆེ་ཚར་གཅིག་གསུངས་ཏེ་ཡུལ་ཕྱོགས་དེ་དག་ཏུ་བསྟན་པ་རིན་པོ་ཆེ་གསལ་བར་མཛད་པའི་ངང་ནས་གདན་ས་ཆེན་པོ་དང༌།
དཔའ་ལུང་དགོན་པར་ཡང་ལུགས་གཉིས་ནས་ཕན་བདེ་སྤེལ་བར་མཛད། སྐབས་ཤིག་བོ་དོང་ཨེར་བྱང་ཆུབ་སེམས་དཔའ་ཆེན་པོ་དཔལ་ལྡན་རིན་ཆེན་གྱི་གདན་སར་སྤྱན་འདྲེན་པ་ནན་ཆེ་བར་བྱུང་ཡང་ཞལ་གྱིས་མ་བཞེས།
ཉིད་ཀྱི་དགུང་ལོ་བཞི་བཅུ་བཞེས་པའི་ཚེ། རི་ཁྲོད་ཇོ་ནང་གི་གདན་ས་ལ་གདན་འདྲེན་པ་བྱུང་བ་ན། རྗེ་བཙུན་ནམ་མཁའི་མཚན་ཅན་གྱི་དམ་ཚིག་ལ་དགོངས་ནས་བྱོན་ཏེ། ཀུན་མཁྱེན་དུས་གསུམ་སངས་རྒྱས་དོལ་པོ་བ་ཆེན་པོས།
ལྕགས་ཕོ་རྟའི་ལོ་ལ་མཆོད་རྟེན་དཔལ་ཡོན་ཅན་བཏབ་ནས་ལོ་བརྒྱ་དང་བརྒྱད་ཅུ་རྩ་དྲུག་འདས་པ་མེ་ཕོ་བྱི་བའི་ལོ་ཟླ་བ་བཅུ་གཉིས་པའི་ཚེས་བཅུ་བཞི་ལ། བོད་ཡུལ་གྲུབ་རིགས་བྱེ་བའི་གཙུག་རྒྱན་ངེས་དོན་བསྟན་པའི་བདག་པོ་ཀུན་སྤངས་ཀུན་ཏུ་བཟང་པོའི་ཞབས་སྟེགས་ཀྱི་སེང་གེའི་ཁྲི་ལ་བཞུགས་སུ་གསོལ་ནས།
ངེས་དོན་བླ་ན་མེད་པའི་ཆོས་ཀྱི་འཁོར་ལོ་སྒྱུར་

བའི་རྒྱལ་པོར། བླ་མ་དང་རྒྱལ་བ་སྲས་དང་བཅས་པས་དབང་བསྐུར་ཞིང་མངའ་གསོལ། ལྷ་མི་ཐམས་ཅད་ཀྱིས་བསྟོད་ཅིང་ཕྱག་བགྱི་བའི་གནས་སུ་གྱུར་ཏོ། །བོད་ཡུལ་གྲུབ་རིགས་བྱེ་བའི་ཅོད་པན་དུ། །དུ་མས་བསྔགས་པའི་ཀུན་སྤངས་ཆོས་ཀྱི་རྗེ།
།རྗེ་བཙུན་མཆོག་དེའི་ཞབས་སྟེགས་སེང་གེའི་གདན། །གདན་དེར་བསྟན་པའི་བདག་པོར་དབང་བསྐུར་ཐོབ། །དད་ལྡན་ལྷ་མི་དུ་མས་མདུན་ནས་བསུས། །བརྩེ་ལྡན་བླ་མས་དབྱིངས་ནས་ཤིས་པ་བརྗོད།
།མཐུ་ལྡན་སྲུང་མས་བདུད་དཔུང་ཚར་བཅད་དེ། །སྐལ་ལྡན་སྐྱེ་བོའི་དཔལ་དུ་དེ་རིང་བསྐོས། །དེའི་ཚེ་ངེས་དོན་གྱི་རྣལ་འབྱོར་མ་བཟང་པོ་ཞིག་གིས་གསལ་སྣང་དུ་འཇམ་དབྱངས་དཀོན་མཆོག་བཟང་པོ་ཕེབས་ཀྱི་ཡོད་ཟེར་བ་ཞིག་བྱུང་བ་ལ་བརྟེན་ནས།
བདག་གི་བླ་མ་འདི་ཉིད་འཇམ་དབྱངས་དཀོན་མཆོག་བཟང་པོའི་སྐུ་སྐྱེ་ཡིན་ནོ་ཞེས་ཀྱང་གྲགས་ལ། ལོ་དུས་སོགས་ནི་འགྲིག་པར་ཡང་སྣང་ངོ༌།
།དེ་ནས་ཚེས་བཅུ་དྲུག་ཉིན་རྒྱལ་ཕུར་འཛོམ་པའི་གཟའ་སྐར་བཟང་པོ་དང་ལྡན་པ་ལ་ཟབ་ལམ་རྡོ་རྗེའི་རྣལ་འབྱོར་སྦྱོར་བ་ཡན་ལག་དྲུག་པའི་དུས་འཁྲིད་ཀྱང་ཚུགས་པར་མཛད། དེ་ནས་བཟུང་སྟེ་ལོ་བཅུ་གཉིས་ཀྱི་བར་དུ་རི་ཁྲོད་ཆེན་པོ་དེ་ཉིད་ཀྱི་གདན་ས་ལ་ཞུགས་ཤིང༌།
དགོན་པ་བདེ་ཆེན་དང་སངས་རྒྱས་གླིང་ལ་སོགས་པའི་དགོན་ལག་རྣམས་ཀྱང་བདག་གིར་མཛད་དེ། རི་ཁྲོད་ཆེན་པོར་ཚེ་འདིའི་བྱ་བ་རྨི་ལམ་གྱི་ཡོ་ལང་ལྟ་བུར་སྙིང་པོས་སྟོང་པ་ཐམས་ཅད་བློས་བོར་ནས།
དོན་ཆེན་པོ་བླ་ན་མེད་པའི་བྱང་ཆུབ་བསྒྲུབ་པ་ལ་ནན་ཏན་སྙིང་པོར་བྱེད་པའི་སྒྲུབ་ཆེན་ཕོ་མོ་གཞིར་གནས་རྣམས་དང༌། བདག་ཅག་གི་བླ་མ་འགྲོ་བ་ཐམས་ཅད་ཀྱི་མ་འདྲིས་པའི་མཛའ་བཤེས་འདིའི་སྙན་

པའི་དྲི་བསུང་གིས་ཡིད་དྲངས་ནས། ཕྱོགས་ཐམས་ཅད་ནས་འདུས་པའི་དོན་གཉེར་གྱི་ཚོགས། སྐྱེས་ཐོབ་ཀྱི་བློ་གྲོས་གསལ་བ། ཚུལ་ཁྲིམས་ཀྱི་རྒྱུད་དག་པ། སྡེ་སྣོད་ཀྱི་ཚིག་དོན་ལ་མཁས་པ། རྒྱུད་སྡེའི་གནད་གོ་བ་བསྒོམ་པའི་ཉམས་མྱོང་གིས་ཕྱུག་པ་དུ་མ་དང༌།
གཞན་ཡང་ཆོས་ཀྱི་རིགས་སད་ཅིང༌། དད་གུས་ཀྱི་རྒྱུད་བརླན་པའི་རབ་ཏུ་བྱུང་བ་དང༌། སྐྱེས་པ་དང༌། བུད་མེད་དང༌། གཞོན་ནུ་ལ་སོགས་པ་སྐྱེ་བོ་བརྒྱ་ཕྲག་མང་པོ་ལ་ལོ་རེ་བཞིན།
རྒྱུད་སྡེ་ཐམས་ཅད་དོན་ཀྱི་བཅུད་ཕྱུང་བའི་གསང་ཆེན་བླ་ན་མེད་པ་ཉེ་ལམ། དཔལ་རྣལ་འབྱོར་ཡན་ལག་དྲུག་པའི་ཁྲིད། སྨིན་བྱེད་ཀྱི་དབང་བྱིས་པ་འཇུག་པ་དང༌། འཇིག་རྟེན་དང་འཇིག་རྟེན་ལས་འདས་པའི་དབང་གོང་མ་སྔོན་དུ་འགྲོ་བ་ཅན་གྱི་མྱོང་ཁྲིད།
སླ་ཆོས་དང༌། མགྱོགས་བཤད་དང༌། ལུང་ཁྲིད་ཙམ་མ་ཡིན་པར་ཉམས་ལེན་བརྡར་ཤ་ཆོད་ངེས་ཤེས་པ་ཁོ་ན་གསུངས་ཏེ། ངེས་དོན་གྱི་ཉམས་དང་ཏིང་ངེ་འཛིན་བཟང་པོ་མ་སྐྱེས་པ་རྣམས་ནི་བསྐྱེད་པར་མཛད།
སྐྱེས་པ་རྣམས་ནི་བོགས་ཐོན་ཞིང་གོང་འཕེལ་དུ་མཛད། གེགས་ཐམས་ཅད་མིང་མེད་དུ་བསལ་ཞིང་ཡོན་ཏན་ཡར་འཕེལ་དུ་འགྱུར་བར་མཛད་དེ།
དེའང་བདག་གི་བླ་མ་ངེས་པར་གྲུབ་པ་མཆོག་གི་འཁོར་ལོ་སྒྱུར་བ་འདིའི་བྱིན་རླབས་ཀྱི་ཟིལ་བློའི་རྭ་བ་ལས་འདས་པས། དབང་བསྐུར་གྱི་ཡེ་ཤེས་འབེབས་པ་དང༌། སེམས་དཔའ་བསྐུལ་བ་སོགས་ཀྱི་ཚེ།
ཚོགས་པ་ཐམས་ཅད་ལ་རྒྱུད་སྡེ་ལས་གསུངས་པའི་ལུས་ངག་ཡིད་གསུམ་གྱི་ཉམས་བཟང་པོ་འུར་ལངས་པ་ཁོ་ན་འབྱུང་བས་ཁ་ཅིག་ནི་ཐོག་སོ་མང་པོ་ལ་ཡར་མར་དུ་བྱ་ལྟར་དུ་ལྡིང༌། ལ་ལ་ནི་སཾ་སྐྲྀ་ཏའི་

སྐད་དུ་སྨྲ་བ་དང༌། དགེ་བ་མི་དགེ་བ་ལུང་སྟོན་པ་དག་ཀྱང་བྱེད། འགའ་ཞིག་ནི་རྟོག་མེད་ཀྱི་ངང་དུ་འབྱམས་པས་རི་བོ་ལྟ་བུར་གཡོ་མེད་དུ་གནས་པ་འབྱུང་སྟེ་གང་ཟག་ཁ་ཅིག་ལ་དབང་དུས་ཉིད་དུ་རྟོགས་པ་འཁྲུངས་པའང་བྱུང་ཞིང༌།
བདག་ལྟ་བུའི་ཐ་ཤལ་ཤེས་རྒྱུད་རྭ་ཤིང་ལྟར་གྱོང་ཤིང༌། དད་གུས་ཀྱི་བརླན་དང་བྲལ་བ་རྣམས་ལའང༌། ལུས་ངག་ཡིད་གསུམ་གྱི་ཐོག་ཏུ་སྔར་དང་ཡེ་མི་འདྲ་བའི་འགྱུར་བ་ཅུང་ཟད་རེ་མི་འབྱུང་བ་མི་སྲིད་པ་ཡིན།
མདོར་ན་ཞལ་གྱི་དཀྱིལ་འཁོར་མཐོང་བ་དང་གསུང་ཐོས་པ་ཙམ་གྱིས་ཀྱང་ཉམས་བཟང་པོ་སྐྱེས་པ་དུ་མ་འབྱུང་ན། ཟབ་ལམ་ཐོབ་ནས་ཉམས་སུ་བླངས་པ་རྣམས་ལ་ཉམས་རྟོགས་བཟང་པོ་ལྟ་སྨོས་ཀྱང་ཅི་འཚལ།
ངོ་སྤྲོད་ཀྱི་ཚེ་ཡང་ཕྱོགས་མཐའ་དག་ནས་འདུས་པའི་སྐྱེ་བོའི་ཚོགས་བསམ་གྱིས་མི་ཁྱབ་པ་འདུས་པའི་ཁྲོད་དུ་ཐུན་མོང་གི་ངོ་སྤྲོད་རྣམས་གསུང་བ་དང༌། ཞལ་གྱི་དཀྱིལ་འཁོར་ཟླ་བ་ལྟར་དྭངས་ལ་ཟིལ་ཆགས་པ་དེ་མཐོང་བ་དང༌།
སྙན་ཅིང་འཇེབས་ལ་ཡིད་དུ་འོང་བའི་གསུང་དབྱངས་སྙན་པོས་དལ་འབྱོར་རྙེད་པར་དཀའ་བ་སོགས་གསུང་བ་ཐོས་པ་ཙམ་གྱིས་སྐྱེ་བོ་ཐམས་ཅད་དད་གུས་ཀྱི་ཡུས་བརྣངས་བྱིན་རླབས་ཀྱི་ཟིངས་ལངས་པས།
མི་དགེ་བ་དང་ལུང་མ་བསྟན་གྱི་བསམ་སྦྱོར་ཐམས་ཅད་ནི་རྒྱང་རིང་དུ་བསྐྲད་པ་བཞིན། ངེས་འབྱུང་དང་སྐྱོ་ཤས་ཀྱི་གདུང་བ་དྲག་པོས་ནི་འཁྱུད། མི་འཛུམ་པར་ཧད་དེ་ལྟ་བའི་མིག་ནི་མཆི་མའི་ཆར་གྱིས་མངོན་པར་འཁྲིགས།
ལུས་ཀྱི་བ་སྤུ་ཐམས་ཅད་ནི་ཟིང་ཟིང་པོར་ལངས། ལུས་སེམས་ཚུགས་མི་ཐུབ་པའི་ངང་ནས་གསུང་གི་བདུད་རྩི་དེ་དག་མྱོང་བར་བྱེད་ལ། དེའི་མཐུས་སྐལ་བ་བཟང་པོ་རྣམས་ནི་ཡུལ་གཞིས་དང་

ཉེ་འབྲེལ་ཐམས་ཅད་བློས་བཏང་འཇིག་རྟེན་བྱ་བ་འགྲུབ་པར་དཀའ་ལ་རྣོག་ཆུང་བ་ཐམས་ཅད་ཀྱང་རྒྱང་དུ་བསྐྱུར་ནས། ཁྲིད་གྲོལ་མ་ཐག་ཉིད་ཀྱི་དྲུང་དུ་རབ་ཏུ་བྱུང་ཞིང་ཚངས་སྤྱོད་ཀྱི་བརྟུལ་ཞུགས་ལྷུར་ལེན་པ་ལོ་རེ་བཞིན་ཡང་བཅུ་ཕྲག་གཉིས་ཙམ་རེ་སྟར་ཆགས་ཀྱིས་འབྱུང་བས།
ཀུན་དགའ་དང༌། ལེགས་པ་དང༌། བློ་གྲོས་ལས་གྲས་ཏེ་མིང་བཏགས་པ་ཁོ་ན་ཡང་གྲངས་ལས་འདས་པ་ཞིག་ཡོད་ལ་དེ་དག་ཀྱང་ལྟོ་གོས་ཀྱིས་རབ་ཏུ་བྱུང་བ་ཙམ་མ་ཡིན་པས།
ལོ་གསུམ་ཕྱོགས་གསུམ་གྱི་དམ་བཅའ་ལ་གནས་པས་འདག་སྦྱར་ཆུ་བུག་སྒོ་ལ་བཞུགས་པ་དྲུག་ཅུ་བདུན་ཅུ་ཙམ་ཁོར་ཡུག་ཏུ་བྱུང་ཞིང་ལོ་གསུམ་ཕྱོགས་གསུམ་གྱི་དམ་བཅའ་མཐར་ཕྱིན་པའི་སྒྲུབ་ཆེན་ཕོ་མོ་དབྱར་མཚམས་དགུན་མཚམས་འཆག་མེད་མཛད་པ་བརྒྱ་ཕྲག་གསུམ་ཙམ་རྒྱུན་མ་ཆད་པར་བྱུང་བས།
བསྟན་པ་རིན་པོ་ཆེའི་སྙིང་པོ་སྒྲུབ་བརྒྱུད་ཀྱི་བསྟན་པ་ཆེས་ཆེར་གསལ་ཞིང་རྒྱ་ཆེར་དར་བར་མཛད་པ་ཡིན་ནོ།
།ཨེ་མ་ངེས་དོན་ཆོས་ཀྱི་སྒྲ་དབྱངས་མཆོག །ལན་བརྒྱར་བསྒྲགས་ནས་གྲངས་མེད་གདུལ་བྱ་རྣམས། །ངེས་པར་གྲུབ་པའི་ས་ལ་འགོད་མཛད་ཁྱོད། །བསམས་བཞིན་སྙིང་གི་དཀྱིལ་ནས་ལྷག་པར་དྲན།
།སྙིགས་མའི་དུས་འདིར་ཟབ་ལམ་ཆེས་ཉམས་པ། །གསོ་བར་མཛད་ལ་ངལ་བ་མ་མཆིས་པས། །ངེས་དོན་མངའ་བདག་ཀུན་མཁྱེན་ཇོ་ནང་པ། །བསམས་བཞིན་ཞིང་འདིར་སླར་ཡང་བྱོན་པ་སྙམ། །དམིགས་བཅས་སྟོང་ཉིད་མཁའ་དབྱིངས་ལས་འོངས་པའི།
།དམིགས་མེད་སྙིང་རྗེ་རྒྱས་པའི་འོད་ཕྲེང་གིས། །རྟོག་སྒོམ་མུན་པ་མཐའ་དག་དྲུང་འབྱིན་ན། །རྣམ་

རྟོག་ཀུ་མུད་ཟུམ་ལ་ཐེ་ཚོམ་ཅི། །ཨ་ཧོ་དམ་པའི་ཞལ་བཟང་ཟླ་དབང་ལས། །ལེགས་འོང་གདམས་པའི་འོད་དཀར་གྱིས་མྱོས་པས། །སྙིང་གི་ཟེ་འབྲུ་བཞད་ལྡན་ཀུནྡའི་ཚོགས། །དེ་དག་གྲུབ་གཉིས་སྟོན་ཀའི་དཔལ་གྱིས་འཁྱུད།
།ད་དུས་ལྗོངས་དེར་འཁོར་བའི་མི་ལུས་ལས། །དེ་དུས་ཕྱོགས་དེའི་དུད་འགྲོ་སྐལ་བ་བཟང༌། །སྙིགས་དུས་འདི་ལའང་མཆོག་གི་བླ་མ་དང༌། །མཇལ་དུས་ངོ་མཚར་ལྟས་མོ་ཇི་སྙེད་མཐོང༌། །མཐོང་བཞིན་མཐོང་བྱ་བྲལ་བའི་སྟོང་ཉིད་གཟུགས།
།གཟུགས་མེད་གཟུགས་བཟང་རྡུལ་བྲལ་སྣ་ཚོགས་སྣང༌། །སྣང་བཞིན་སྣང་བས་སྟོང་པའི་འོད་གསལ་དབྱིངས། །དབྱིངས་དེ་དབྱིངས་ལས་མ་གཡོས་བཞིན་དུ་མཐོང༌། །ཀྭ་ཡེ་ཤེས་ལྡན་ཁྱེད་རྣམས་ཚུར་ཉོན་དང༌།
།དང་པོའི་སངས་རྒྱས་བཞེད་པ་ཇི་ལྟའི་དོན། །དོན་བཞིན་སྟོན་མཁས་བཅུ་གཉིས་པ་ཡི་བདག །བདག་གི་བླ་མ་འདི་ལས་གཞན་སུ་ཡོད། །གཞན་ཡང་དེར་བཞུགས་པའི་ཚེ། རྗེ་བཙུན་དབོན་རིན་པོ་ཆེ་སྐུ་གཞོན་ནུར་གྱུར་པ་ཞིག་དང༌།
ཡོངས་ཀྱི་དགེ་བའི་བཤེས་གཉེན་ཆེན་པོ་བསིང་བཤོང་མཁན་པོ་བཀྲ་ཤིས་སེང་གེ་བ་ལ་སོགས་པའི་དགེ་བའི་བཤེས་གཉེན་དུ་མ་ལ། ཀྱེ་རྡོ་རྗེ་བཀའ་བབས་བཞི།
གུར་སམ། བདེ་མཆོག་ལོ་ནག་དྲིལ་གསུམ། གསང་བ་འདུས་པ་ལུགས་གསུམ་ལ་སོགས་པའི་དབང་མང་པོ། སྒྲུབ་ཐབས་བརྒྱ་རྩ་དང་རྒྱ་མཚོ་ལ་སོགས་པའི་རྗེས་གནང་མང་པོ། རྗེ་བཙུན་ས་སྐྱ་པ་གོང་མ་ལྔའི་བཀའ་འབུམ་ལ་སོགས་པ་ལུང་གི་ཚོགས་རབ་ཏུ་མང་པོ་ཉིན་མཚན་བར་མ་ཆད་པར་གསུང་ཀྱེ་རྡོ་རྗེ་དྲག་པོ་གདན་ཅན་གྱི་དབང་མཛད་པའི་ཚེ་སྒྲུབ་ཆེན་མ་བགྲེས་མོ་ཞིག་ལ་ནམ་མཁའི་ཁ་དོག་དྲིས་པ་ན།
དཀྱིལ་འཁོར་གྱི་དབུས་ཕ་གི་ན་ལྷ་ནག་པོ་དབུ་དང་

ཕྱག་མང་པོ་བྱས་པ་ཞིག་གདའ་ཞེས་ཡེ་ཤེས་ཀྱི་དཀྱིལ་འཁོར་དངོས་སུ་མཐོང་བ་ཞིག་བྱུང་གསུང༌། སྐབས་ཤིག་ཏུ། རྗེ་བཙུན་རྡོ་རིང་པ་ཆེན་པོ་གྲོམ་སྟོད་ཁའུའི་བྲག་རྫོང་ན་བཞུགས་པའི་དྲུང་དུ་བྱོན་ཏེ་གདམས་པའི་འཕྲོ་འགའ་ཞིག་གསན།
དེར་བཞུགས་པའི་གཞིས་བྱེས་ཀྱི་སྒྲུབ་པ་པོ་དམ་པ་དུ་མ་ཞིག་ལ་རྗེ་འདིས་དཔལ་དུས་ཀྱི་འཁོར་ལོ་ལ་སོགས་པའི་སྨིན་གྲོལ་གྱི་སྐུ་དྲིན་དུ་མ་ཞིག་སྩོལ་བར་མཛད། གཙོ་ཆེར་རི་ཁྲོད་ཆེན་པོ་ཇོ་ནང་ཉིད་དུ་བཞུགས་ཏེ།
ཚོགས་ཁང་ཆེན་པོའི་ལྷོ་སྐྱ་ལ་ཞིག་གསོས་མཛད་དེ། མི་བསྐྱོད་པ་དང་དོན་ཡོད་གྲུབ་པ་གཙོ་བོར་བཞུགས་པའི་ཞིང་ཁམས་གཉིས་ཀྱི་ལོགས་བྲིས་ཀྱི་ཞལ་བཀོད་རབ་གནས་ཀྱི་བར་མཐར་ཕྱིན་པར་མཛད།
ལོ་རེ་བཞིན་བླ་བྲང་ནས་གཏོང་བའི་ཀུན་མཁྱེན་ཆེན་པོའི་དུས་མཆོད་དང༌། སྤྱིས་ནས་གཏོང་བའི་ཀུན་མཁྱེན་ནམ་མཁའི་དུས་མཆོད་རྣམས་ཀྱང་མ་ཆག་ཅིང་ཤིན་ཏུ་བཟང་བ་དང་གསེར་ཁ་དུས་ཀྱི་འཁོར་ལོ་ཡོངས་རྫོགས་ཀྱི་རྡུལ་ཚོན་ལ་བརྟེན་པའི་སྒྲུབ་མཆོད་རྒྱས་པ་དང༌།
བདེ་ཆེན་དང་སངས་རྒྱས་གླིང་དུ་ཡང་དུས་འཁོར་གྱི་སྒྲུབ་མཆོད་རྒྱས་པ་ཞག་མང་པོའི་བར་དུ་མ་ཆག་པར་མཛད་པ་དང༌།
དཔལ་བསམ་སྡིངས་ན་རྗེ་དགོན་པ་བའི་སྐུ་འབུམ་བཞུགས་པ་དེའི་དྲུང་དུ་ཡང་མཆོད་པའི་ཚོགས་རྒྱ་ཆེན་པོ་ཕུལ། དཔལ་ཀྱེ་རྡོ་རྗེའི་རས་བྲིས་ལ་བརྟེན་པའི་སྒྲུབ་མཆོད་རེ་མ་ཆག་པ་མཛད།
གསང་ཆོས་སོགས་ཀྱི་སྐབས་ཡང་བ་བྱུང་བའི་དུས་སྐྱིད་སྦུག་བླ་བྲང་དུ་འདག་སྦྱར་ཆུ་བུག་སྒོའི་ཐུགས་དམ་ལ་རྩེ་གཅིག་ཏུ་བཞུགས། དེའི་སྐབས་ཤིག་ནས་སྐྱིད་སྦུག་གི་སྟེང་གི་བྲག་གི་བྱ་སྐྱིབས་ཆེན་པོ་ཞིག་ལ་རྗེ་བཙུན་རྣལ་འབྱོར་

གྱི་དབང་ཕྱུག་བིརྺ་པ་ཉི་མ་གཏེ་འཛིན་གྱི་སྐུ་རྡོ་དྲེག་སྨུག་པོ་ལས་གྲུབ་པ་ལྟ་བུ་མི་ཙམ་ཞིག་རང་བྱོན་དུ་གསལ་བར་བྱོན་པ། བདག་སྤུན་ལ་སོགས་པས་དུས་ཕྱིས་ཇོ་ནང་མཇལ་དུ་ཕྱིན་པའི་ཚེ་ཡང་གསལ་བར་བཞུགས་ཀྱི་འདུག་པ་མཐོང་བའི་སྐལ་བ་ཅན་དུ་གྱུར་ཅིང༌།
རྗེ་བླ་མ་ཞི་བར་གཤེགས་པའི་རྗེས་ཉིད་ལ་ནམ་མཁའ་ལ་འཇའ་ཡལ་བ་བཞིན་གྱུར་འདུག་ཅེས་ཐོས་ཏེ། རྙོག་བྲལ་མཁའ་ལ་རྒྱུ་བའི་ཟླ་བའི་གཟུགས།
།དངས་པའི་ཆུ་མཚོར་འཆར་བ་ཆོས་ཉིད་ཡིན། །དེ་བཞིན་རྣལ་འབྱོར་དབང་ཕྱུག་བླ་མ་འདིའི། །སྐུ་ཡི་སྣང་བརྙན་བྲག་དེར་ཤར་རམ་སྙམ། །དུས་ཁྲིད་དང་སྟོན་དཔྱིད་ལ་སོགས་པ་གཞིར་གནས་དང༌། ཕྱོགས་ཀྱི་དད་པ་ཅན་རྣམས་ལ་ཟབ་ལམ་གཙོ་བོར་གསུངས་པས།
ཇོ་ནང་བདེ་ཆེན་དང་བསྒྲགས་པར་ཟབ་ལམ་གྱི་ཁྲིད་ཚར་སུམ་ཅུ་རྩ་དྲུག་སོང་ཞེས་གསུང་ལ། རྒྱུད་འགྲེལ་ཆེན་མོ་སེམས་འགྲེལ་ཕྱི་མ་གཉིས་དང་བཅས་པའི་ལུང་ཚར་བཅུ་ལྷག་པ་སོགས་ལུང་གི་ཚོགས་ཇི་སྙེད་པ་དང༌།
དབང་བསྐུར་བ་དང༌། རྗེས་སུ་གནང་བ། དམར་ཁྲིད་དང༌། ཞེན་པ་བཞི་བྲལ་ལ་སོགས་པའི་ཁྲིད་ཆུང་མང་པོ་དང༌། དགེ་བསྙེན་དང༌། དགེ་ཚུལ་དང༌། དགེ་སློང་རྣམས་ཀྱི་སྡོམ་པ་འབོགས་པ་དང༌།
བྱང་ཆུབ་ཏུ་སེམས་བསྐྱེད་པ་ལ་སོགས་པ་གདུལ་བྱ་སོ་སོའི་སྐལ་བ་དང་འཚམ་པའི་བཤད་སྒྲུབ་ཀྱི་ཆོས་ཀྱི་འཁོར་ལོ་མཐའ་ཡས་པ་ཞིག་བསྐོར་ཏེ། སེམས་ཅན་བགྲང་བ་ལས་འདས་པ་སྨིན་གྲོལ་མཆོག་ལ་བཀོད་ཅིང༌།
བདེ་བར་གཤེགས་པའི་བསྟན་པ་རིན་པོ་ཆེ་ཉིན་མོ་ལྟར་ཕྱོགས་ཐམས་ཅད་དུ་གསལ་བར་མཛད་ནས། རེ་ཞིག་ཕྱོགས་དེའི་གདུལ་བྱ་རྣམས་ཀྱི་བསོད་

ནམས་ཀྱི་བགོ་སྐལ་ནི་དེ་ཙམ་དུབས་པ་དང༌། རང་ཉིད་དབེན་པར་དགྱེས་པའི་དབང་གིས། ཉིད་ཀྱི་དགུང་ལོ་ལྔ་བཅུ་རྩ་གཅིག་བཞེས་པ་མེ་མོ་ཕག་གི་ལོ་ལ་བོ་དོང་ཨེ་ཆོས་སྡེའི་བདེ་བ་ཅན་གྱི་སློབ་དཔོན་ནམ་མཁའ་བཟང་པོ་པ་རྒྱལ་ཚབ་ཏུ་འགོད་པར་བཞེད་ནས་ཇོ་ནང་དུ་གདན་དྲངས།
དགྱེས་ཤིང་རིངས་པར་བྱོན་པ་ལ་རི་ཁྲོད་ཆེན་པོ་དགོན་ལག་སོ་སོ་དང་བཅས་པའི་བླ་བྲང་གི་སྟོད་རྫས། ཆོས་གཞིས་རྣམས་བེམ་བཞག་གི་ལུགས་ལ་འཕར་ཁ་ཡོད་པ་ཁོ་ན་དང་བཅས་པ་དང༌།
ལྡན་གྲོལ་གྱི་ཡོན་ཏན་ཕུན་སུམ་ཚོགས་པ་དང་ལྡན་པའི་གྲྭ་པ་རབ་ཏུ་མང་པོ་དང་བཅས་པ་རྣམས་གཏད་དེ། དགོན་པ་འཛིན་ཚུལ། གྲྭ་བུ་སློབ་ཀྱི་སྐྱོང་དར། ཁྱད་པར་ངེས་དོན་གྱི་བསྟན་པ་ལ་བྱ་བ་ལྷག་པར་ཁུར་དུ་བཞེས་དགོས་པའི་བཀའ་བཀོད་མཐིལ་ཕྱིན་པ་མཛད།
བྱི་བ་ལོའི་དུས་ཁྲིད་ནི། མཁན་པོ་གདན་ས་པས་གཙོ་བྱས་པའི་དད་འདུས་ཀྱི་གདུལ་བྱ་བརྒྱ་ཕྲག་མང་པོ་ལ་རྗེ་ཉིད་ཀྱིས་ཤིན་ཏུ་རྒྱས་པར་གསུངས།
ཁྱད་པར་མཁན་པོ་བ་ལ་ལམ་ཟབ་མོ་འདིའི་སྤྱིའི་བབས། དཀའ་བའི་གནས། ཕྱག་ལེན་ཕྲ་མོ་ཚུན་ཆོད་མཐའ་ཆོད་པར་གསུངས། རྒྱུད་འགྲེལ་ཆེན་པོ་རྫོགས་པར་གསུངས་པའི་མཐར་རྡོ་རྗེ་སློབ་དཔོན་བདག་པོ་དང་བདག་པོ་ཆེན་པོའི་དབང་རྫོགས་པར་བསྐུར་ཏེ་ངེས་དོན་གྱི་གྲུབ་མཐའ་རིས་མེད་པའི་གདུལ་བྱ་མང་པོ་ལ་སྟོན་པའི་རྡོ་རྗེ་སློབ་དཔོན་དུ་མངའ་གསོལ་ནས།
བྱི་ལོ་ས་ག་ཉ་བའི་ཚེས་བཅུ་བཞི་ལ་ཞབས་སྟེགས་ཀྱི་སེང་གེའི་ཁྲི་ལ་བཀོད་དེ།
གདན་ས་པས་ཀྱང་ལོ་བཅུ་དྲུག་གི་བར་གདན་ས་བསྐྱངས་ཏེ། ཟབ་ལམ་དུས་ཁྲིད་མ་ཆག་པར་གསུངས་པའི་སྒོ་

ནས་བསྟན་པ་མ་ནུབ་ཙམ་མཛད་ཅིང༌། བླ་བྲང་ཚོགས་ཁང་སྐུ་འབུམ་མཐོང་གྲོལ་ཆེན་པོ་ལ་སོགས་པའི་ཞིག་གསོས་ཕྲ་རགས་དང༌། ཆོས་གཞིས་སོགས་ཀྱི་ཁ་འཛིན་རུས་སུ་ཐོན་པ་མཛད་པས་འཇིག་རྟེན་ཕྱོགས་ནས་ཕྱི་ཐེས་སུ་ཆེ་བ་བྱུང་ལ།
དེ་ལྟར་ལོ་ཉི་ཤུ་རྩ་དྲུག་གི་བར་རི་ཁྲོད་ཆེན་པོར་ཀུན་མཁྱེན་དུས་གསུམ་སངས་རྒྱས་ཀྱི་བཞེད་པ་མ་འཁྲུལ་ཞིང༌། མ་འདྲེས་པའི་ངེས་དོན་གྱི་བསྟན་པ་གསལ་བར་བཞུགས་པ་ནི། བདག་ཅག་གི་བླ་མ་འདི་ཉིད་ཀྱི་སྐུ་དྲིན་ཁོ་ན་ལས་བྱེད་པོ་གཞན་མ་མཆིས་པར་འཁུམས་སོ།
།འཁྲུལ་མེད་ས་ཆེན་བཅུ་གཉིས་བརྙེས་ཁྱོད་ཀྱིས། །གདུལ་བྱའི་རྟེན་འབྲེལ་བཅུ་གཉིས་སྦྱང་བའི་ཕྱིར། །གནས་དེར་ལོ་གྲངས་བཅུ་གཉིས་རབ་བཞུགས་ནས།
།ཀུན་རྫོབ་དུས་སྦྱོར་བཅུ་གཉིས་འགོག་པའི་ལམ། །རྣལ་འབྱོར་ཡན་ལག་དྲུག་པའི་དགའ་སྟོན་གྱིས། །སྐྱོན་མེད་ཁམས་དྲུག་ལྡན་པའི་གདུལ་བྱ་རྣམས། །རྡུལ་བྲལ་རིགས་དྲུག་རྒྱལ་བའི་ས་ལ་བཀོད།
།ཁམས་གསུམ་འགྲོ་དྲུག་སྐྱེ་སྒོ་བཅད་པ་བཞིན། །དེ་ཚེ་དཔལ་ལྡན་ཀཱ་ལ་པ་ཡི་གྲོང༌། །བོད་ཡུལ་འཛིན་མའི་ཁྱོན་འདིར་འཕོས་པ་བཞིན། །ངེས་དོན་ཆོས་ཀྱི་འཁོར་ལོ་སྒྱུར་བ་ཁྱོད།
།རིགས་ལྡན་གྲགས་པ་ཕྱོགས་འདིར་འོངས་སམ་སྙམ། །འོན་ཏེ་རྣལ་འབྱོར་དབང་ཕྱུག་དུས་འཁོར་ཞབས། །ངུར་སྨྲིག་བླ་གོས་གསར་པ་བཟུང་བྱས་ཏེ། །ཁ་བའི་ལྗོངས་འདིར་ཡུད་ཀྱིས་འོངས་སམ་ཞེས། །བདག་གི་སེམས་ནི་ཁྱོགས་ལ་ཕྱང་མོ་ཡུག
།རྒྱལ་དབང་ཉིན་མོར་བྱེད་པའི་ཤུལ་ཉིད་དུ། །གདན་སའི་རྒྱུ་སྐར་ཁ་དོག་རབ་གསལ་ཡང༌། །ངེས་དོན་པདྨའི་འཛུམ་ཞལ་མི་བཞད་ནས། །ཉམས་རྟོགས་

སྦྲང་རྩི་ནམ་མཁའི་མཚོ་སྐྱེས་ཉིད། །ཉིད་ཀྱིས་ཇི་སྐད་རྗེས་སུ་གདམས་པའི་བཀའ། །བཀའ་བཞིན་བསྒྲུབས་ན་ཕན་བདེ་མཐའ་ཡས་མོད། །མོད་ལ་འགྱུར་བ་དབྱར་གྱི་ཆུ་བཞིན་དུ། །དུ་མར་སྣང་བ་བསོད་ནམས་བགོ་སྐལ་ཞན།
།འོན་ཀྱང་དུས་གསུམ་སངས་རྒྱས་ཇོ་ནང་པའི། །གསུང་ནི་གཞོན་ལ་འདོམས་པ་ཡི་གེའི་ཚུལ། །འདིས་ཀྱང་རེ་ཞིག་བླ་མའི་འཕྲིན་ལས་རྒྱུན། །སྤེལ་བར་མཛད་ལ་རྗེས་སུ་ཡི་རང་བགྱི། །དེ་ནས་བདག་གི་བླ་མ་གཅིག་ཏུ་དབེན་པ་ལ་དགྱེས་པའི་བསམ་གཏན་པ་ཆེན་པོ་འདི།
ལོ་བཅུ་བདུན་ཙམ་གྱི་བར་དུ། དད་གུས་ཀྱི་བྱེད་པ་ནམ་ཡང་མ་ཉམས་པས་དངོས་གྲུབ་ཀྱི་རྟེན་འབྲེལ་རང་འགྲིག་ཏུ་གྱུར་པའི་སྐལ་བ་ཅན་བསྟན་པའི་སྦྱིན་བདག་ཆེན་པོ་རྩིས་གནས་གསར་པས།
ཉེ་བར་མཁོ་བ་མ་ཚང་བ་མེད་ཅིང་གྱ་ནོམ་པས་བསྙེན་བཀུར་ཏེ། གཙོ་བོར་སྐྱིད་སྦུག་བླ་བྲང༌། ཨེ་ཝཾ་བླ་བྲང་དཀར་པོ། བོ་དོང་རྫོང་ལ་སོགས་པར་སྐུ་མཚམས་བཅད་རྒྱ་ངེས་པ་ཅན་ཁོ་ན་ལ་བཞུགས་ཤིང༌།
དེའི་བར་སྐབས་བར་སྐབས་སུ་གདུལ་བྱ་སྐལ་བ་མཆོག་ཏུ་གྱུར་པ་རྣམས་ཀྱི་དོན་ཡང་ཅི་རིགས་པར་མཛད་དེ། དེའང་བྱི་ལོའི་མཇུག་དཔལ་ལྡན་ས་སྐྱར་ཕེབས་ནས་སྒོ་རུམ་དུ་ནག་པོ་ཆེན་པོའི་དྲུང་དུ་མཆོད་གཏོར་རྒྱས་པར་ཕུལ་ཞིང་བསྟན་པ་རྒྱས་པའི་འཕྲིན་འཆོལ་བ་དང༌།
སྐལ་ལྡན་མང་པོ་ལ་གསུང་གི་བདུད་རྩི་ཡང་ཅི་རིགས་པ་སྩལ། གླང་ལོ་སྦྱིན་བདག་ཆེན་པོས་སྤྱན་དྲངས་ཏེ།
བོ་དོང་རྫོང་ཕུན་ཚོགས་རབ་བརྟན་དུ་ཕེབས་ནས་སྦྱིན་བདག་ཆེན་པོ་ཡབ་སྲས་ལ་དཔལ་ནག་པོ་ཆེན་པོའི་མན་ངག་ཐུན་མོང་མ་ཡིན་པའི་ཁྲིད་དང༌། ཡི་གེའི་ལུང་ལ་

སོགས་པ་མང་དུ་གནང་བ་དང༌། རྟེན་གསུམ་མང་པོའི་རབ་ཏུ་གནས་པ་ཡང་མཛད། ལོ་དེའི་སྟོན་སྦྱིན་བདག་ཆེན་པོ་ལ་འཕྲལ་ཕུགས་སུ་ཕན་བདེ་བསམ་གྱིས་མི་ཁྱབ་པ་འབྱུང་བ་དང༌། ཡུལ་ཕྱོགས་དེར་རྗེ་བཙུན་ས་སྐྱ་པའི་བསྟན་པ་རིན་པོ་ཆེ་དར་ཞིང་རྒྱས་པའི་ཆེད་དུ།
རྗེ་བཙུན་རིན་པོ་ཆེ་གྲགས་པ་རྒྱལ་མཚན་གྱི་སྐུ་འདྲ་བཞེངས་པའི་བཀའ་གྲོས་མཛད་དེ། ཇོ་ནང་སྐྱིད་སྦུག་ཏུ་ཕེབས་ནས། དེ་ལ་དམིགས་པའི་ཐུགས་བསྙེན་ཁ་གསོ་བ་དང་ཁྱད་པར་རྗེ་བཙུན་མཆོག་གི་བསྟོད་པ་ཆོས་ཀྱི་རྒྱལ་པོ་འཕགས་པས་མཛད་པའི་ཤློ་ཀ་གཅིག་པོའི་སྟེང་དུ།
གྲགས་ལྡན་དམ་པ་རྡོ་རྗེ་འཆང༌། །བསྟན་པའི་རྒྱལ་མཚན་འཛིན་སླད་དུ། །དགེ་བསྙེན་མཆོག་གི་སྐུར་སྟོན་པ།
།མཐུ་སྟོབས་དབང་ཕྱུག་ལ་ཕྱག་འཚལ། །ཁྱོད་ཀྱིས་བདག་རྒྱུད་བྱིན་བརླབས་ནས། །ཕྱི་ནང་བར་ཆད་ཞི་བ་དང༌། །བསམ་དོན་ཡིད་བཞིན་མྱུར་འགྲུབ་སྟེ། །དངོས་གྲུབ་ཐམས་ཅད་སྩལ་དུ་གསོལ།
།ཞེས་པ་རྗེ་ཉིད་ཀྱིས་མཛད་པ་འདི་སྦྲེལ་བ་འབུམ་ཐེར་ཞིག་ཁ་ཏོན་དུ་མཛད། སྟག་ལོ་ཚེས་པ་ན་བླ་བྲང་དཀར་པོར་ཕེབས་ཏེ་སྐུ་མཚམས་བཅད་རྒྱ་ངེས་པ་ཅན་ལ་བཞུགས་པའི་ངང་ནས། གཉེར་པ་ཚེ་འཛིན་པ་ཞེས་བྱ་བ་དང༌།
སྤྲུལ་སྐུ་ཡ་མ་ལེགས་པ་འཇམ་དཔལ་བ་གཉིས་ཀྱིས། དཔལ་ས་སྐྱའི་ཟུར་ཁང་བླ་བྲང་ན་བཞུགས་པའི་སྐུ་འདྲ་དཀར་ཤཱཀྱ་གྲགས་ཀྱིས་བཞེངས་ཤིང༌། རྗེ་བཙུན་ཉིད་ཀྱི་ཕྱག་ནས་བཞུགས་པ་དེ་ལས་སྐུའི་དབྱིབས་འདྲ་ལེན་ཞུས།
སྐུ་ཚད་ཀྱི་ཐིག་སྐུད་སོགས་སྤྱན་དྲངས་ཏེ། རྒྱུ་བྱིན་རླབས་མཛད་པའི་ཚེ་ནམ་མཁའི་གཏོས་ཐམས་ཅད་འཇའི་དྲ་བས་ཁེབས་ཤིང༌། མེ་ཏོག་གི་ཆར་ཀྱང་ལྷག་པར་བབས།
དེ་ནས་རིམ་བཞིན་

སྒྲུབ་པའི་སྐབས་སུའང་གདུགས་ལྷག་པར་འཇམ་པ་སོགས་མཐུན་རྐྱེན་ལྷུན་གྱིས་གྲུབ་པ་དང༌། བར་སྐབས་སུ་བཟོ་བོ་རྣམས་ཀྱིས་སྐུ་ཚད་ཀྱི་ཐིག་སྐུད་བོར་ཏེ། བསྐྱར་ནས་གདན་ས་ཆེན་པོར་བགྲོད་པར་ཆས་པ་ན།
རྗེ་འདི་གདུགས་ལ་བཞུགས་པའི་དྲུང་ཧ་ཅང་མི་རིང་བ་སྐད་སྙན་པོ་སྒྲོག་བཞིན་པའི་བྱ་རོག་ཆེན་པོ་གཉིས་འཆམས་འགྲོས་བྱེད་ཅིང་འདུག་པ་ཞིག་དེའི་ཁ་ན་ཐིག་སྐུད་ཁྱེར་ཏེ་རྗེ་འདིའི་དྲུང་དུ་འབུལ་བ།
བོ་དོང་གི་གཞི་བདག་ལྷ་མོ་དམག་ཟོར་མ་ལ་བར་ཆད་བསྲུང་བའི་བཀའ་བསྒོ་མཛད་པས་ལྷ་མོ་དེ་བུད་མེད་ཐ་མལ་པའི་གཟུགས་ཀྱིས་བཟོ་བོ་རྣམས་གནས་པའི་ཁང་ཐོག་ཏུ་བཞུགས་པ། བོ་དོང་གི་མི་དཔོན་གླིང་ཆེན་མོ་ཞེས་བྱ་བས་མཐོང་སྟེ།
རིན་པོ་ཆེ་འདི་ལྟ་བུའི་སྐུ་མཚམས་དམ་པོ་ལ་བཞུགས་པ་ལ་ཅི་ཕྱིར་འདིར་འོངས་ཞེས་རྒོལ་བ་ན། བུད་མེད་ནམ་མཁའ་ལ་ཡུད་ཀྱིས་སོང་ནས་དམག་ཟོར་མ་གནས་པའི་གཙུག་ལག་ཁང་གི་ཕྱོགས་སུ་ཡལ་སོང་བ་ན།
འཇིགས་ཤིང་སྐྱི་གཡའ་བ་མི་ཚུགས་པ་ཙམ་བྱུང་སྟེ་དྲུང་དུ་ཞུས་པས་ལྷ་མོ་དེ་བར་ཆད་བསྲུང་ཕྱིར་འོངས་པར་འདུག་གསུང་བ་སོགས་ངོ་མཚར་བའི་ལྟས་དུ་མ་དང་བཅས་བཞིན་དུ་མཐར་ཕྱིན།
གཟུངས་ཀྱི་ཡི་གེ་ཞལ་བཀོད་དང༌། དག་བྱེད་ལ་སོགས་པ་བདག་གི་བླ་མ་མངའ་རིས་པ་ཆེན་པོ་དེའི་ཚེ་ཉེ་གནས་ལ་བཞུགས་པ་དེས་ལེགས་པར་གྲུབ་ནས། དེ་བཞིན་གཤེགས་པའི་རིང་བསྲེལ། རྗེ་བཙུན་རིན་པོ་ཆེ་ཉིད་ཀྱི་ཐུགས་དམ་བཅོམ་ལྡན་འདས་འཁོར་ལོ་བདེ་མཆོག་ལྷན་སྐྱེས་ཀྱི་སྐུ།
དཔལ་ལྡན་ས་སྐྱ་པཎྜི་ཏའི་ཕྱག་བྲིས་ཀྱི་ཁ་བྱང་བཏབ་པ། རྗེ་བཙུན་ཉིད་ཀྱི་དབུ་ལོ། །བླ་མ་གོང་མའི་རིང་བསྲེལ་ལ་སོགས་པའི་བྱིན་རླབས་རྟེན་ཁུངས་བཙུན་པ་

དུ་མ་དང༌། རྒྱུད་སྡེ་རིན་པོ་ཆེ་ལས་ཇི་སྐད་གསུངས་ཤིང༌། བླ་མ་བརྒྱུད་པའི་ཕྱག་ལེན་ལས་འབྱུང་བ་ཇི་ལྟ་བའི་རྒྱུད་སྡེ་ཆེན་པོ་བཞིའི་གཟུངས་སྔགས་ཟབ་མོ་རབ་ཏུ་མང་པོ་རྣམས་གོས་དར་གྱི་ན་བཟའ་དང་དྲི་བཟང་པོ་དུ་མའི་བཀུར་སྟི་དང་བཅས་ཏེ་ནང་རྫོངས་སུ་བཞུགས་སུ་གསོལ་བའི་མཐར་གནོད་སྦྱིན་ཕོ་མོའི་འཁོར་ལོ་ལེགས་པར་བྲིས་ཏེ་ཐུགས་ཆེས་པར་བསྒྲུབས་པས་ཞབས་བསྡམས་ཏེ།
རྟེན་གྱི་བྱ་བ་ཡོངས་སུ་རྫོགས་ནས།
དཔལ་ཀྱེ་རྡོ་རྗེའི་རྡུལ་ཚོན་གྱི་དཀྱིལ་འཁོར་ཞལ་ཕྱེ་ནས། རྒྱུད་སྡེ་ལས་གསུངས་པའི་ཆོ་ག་ཕུན་སུམ་ཚོགས་པའི་རབ་ཏུ་གནས་པ་མཛད་དེ། རྫོང་ཕུན་ཚོགས་རབ་བརྟན་ལ་སྤྱན་འདྲེན་པའི་ཚེ།
མི་མང་པོས་དོ་ལི་ལ་སྤྱན་དྲངས་པ་ན། མིག་མཐོང་བ་ཞིག་གིས། མི་ནག་པོ་དུང་ལོང་སྐྱ་ཁྲལ་ལེ་བ་གཞན་པས་ཉིས་འགྱུར་གྱི་ཆེ་བ་གཉིས་ཀྱིས་ཁྲིའི་མཐའ་གཉིས་ནས་བཏེག་སྟེ་འགྲོའི་འདུག་པ་མངོན་སུམ་དུ་མཐོང་འདུག་པ་ལྟར།
སྤྱན་འདྲེན་ཞུ་མི་རྣམས་ལ་ངལ་བ་ཅུང་ཟད་ཀྱང་མེད་པར་དགའ་ཞིང་སྤྲོ་བའི་ངང་ནས་སྤྱན་དྲངས། དེའི་ཚེ་མཚན་མོའི་དུས་ཡིན་པས་ལམ་མཚོན་གྱི་མེ་སྒྲོན་ཆེན་པོ་གཉིས་ཤིག་དངོས་སུ་ཡོད་མོད།
རྒྱང་རིང་པོ་ནས་ལྟ་བ་ཐམས་ཅད་ཀྱིས་མཐོང་བར། གཡས་གཡོན་དང་མདུན་རྒྱབ་གཉིས་ཏེ་བཞིར་མེ་སྒྲོན་ཆེན་པོ་ཚད་མེད་པ་རེ་དང་བཅས་པའི་འོད་ཀྱིས། ཕྱོགས་ཐམས་ཅད་ཉིན་མོ་ལྟར་གསལ་བ་སོགས་ཡིད་ཆེས་པའི་ལྟས་དུ་མ་དང་ལྷན་ཅིག་ཏུ་ཕེབས།
སླར་རབ་ཏུ་གནས་པ་ཤིན་ཏུ་རྒྱས་པ་ཚར་གཉིས་མཛད། དེ་སྔ་ཕྱིར་རབ་ཏུ་གནས་པ་དེ་དག་གི་སྐབས་སུ་ནམ་མཁའ་བཻཌཱུརྻ་སྔོན་པོའི་མེ་ལོང་ལྟར་དྭངས་པའི་ངོས་སུ།
ཁ་དོག་དཀར་པོ་དང༌། སྣ་ལྔ་པའི་འཇའི་སྤྲིན་དར་ཐག་བརྐྱང་པ་ལྟ་བུ་དང༌། པ་ཊ་ལྟ་བུ། དཔག་བསམ་གྱི་སྡོང་པོ་

ལྟ་བུ་ལ་སོགས་པ་ཐམས་ཅད་རྩ་བ་གདན་ས་ངོས་སུ་ཟུག །རྩེ་མོ་བོ་དོང་ཕྱོགས་སུ་འདུ་བའི་གསེབ་ནས་མེ་ཏོག་དཀར་པོ་སིལ་མའི་རྒྱུན་ཁ་བ་ལྟར་བབས་པ་དང༌། ཞི་རྒྱས་ཀྱི་སྦྱིན་སྲེག་གི་མེ་བཀྲ་རྣམས་ཀྱང་མཆོག་ཏུ་ལེགས་པ།
མར་མེའི་ཕྲེང་བ་ཁོར་ཡུག་ཏུ་འཛིན་པ་སོགས་དགེ་བའི་མཚན་མ་དུ་མ་དང༌། བྱིན་རླབས་ཀྱི་ལྟས་སོ་སོ་སྐྱེ་བོའི་བློའི་ཁྱོན་ལས་འདས་པ་རྣམས་ཀྱིས་མངོན་པར་མཐོ་བའི་སྐུ་འདྲ་རིན་པོ་ཆེ་ཡིད་བཞིན་གྱི་ནོར་བུ་དབང་གི་རྒྱལ་པོ་ལས་ཀྱང་མཆོག་ཏུ་བསྔགས་པ་འདི་ཕྱིའི་དོན་ཐམས་ཅད་ཚེགས་ཆུང་ངུས་བདེ་བླག་ཏུ་འགྲུབ་པ་འདི་ཉིད་བཞེངས་པའི་ཞལ་བཀོད་མཛད་དེ།
དུས་དེ་ནས་སྡེ་སྲིད་གནས་གསར་བ་མི་ནོར་ཐམས་ཅད་ཡར་ངོའི་ཟླ་བ་ལྟར་གྱུར་ལ།
བདུད་དང་བགེགས་ཐམས་ཅད་ལས་རྣམ་པར་རྒྱལ་བའི་རྒྱལ་ཐབས་ཆེན་པོ་ཐོབ་པ་ཡིན་པས། རྗེ་བཙུན་དམ་པ་འདིའི་སྐུ་དྲིན་གཞན་རྣམས་ཕར་ཞོག །རེ་ཞིག་འདིའི་ཆ་ཙམ་ཡང་བདག་ཅག་རྣམས་ཀྱིས་བསྐལ་པའམ་བསྐལ་པ་བས་ལྷག་པར་འབད་ཀྱང་ཁྱེར་བའི་ཐབས་ག་ལ་ཡོད།
རྡོ་རྗེ་འཆང་དབང་གསུང་གི་མཛོད་འཛིན་པས། །རྡོ་རྗེ་འཛིན་པ་ཀུན་གྱི་ཟུར་ཕུད་རྩེར། །རྡོ་རྗེའི་གསུང་གི་ཨུཏྤལ་གར་བྱེད་པ།
།རྡོ་རྗེ་འཆང་ཆེན་གྲགས་པ་རྒྱལ་མཚན་ཉིད། །སླར་ཡང་ལྗོངས་འདིར་བྱོན་པ་ཁྱོད་ཉིད་ཀྱིས། །ཉིད་ཀྱི་སྐུ་བརྙན་བསོད་ནམས་ལས་གྲུབ་པ། །གྲུབ་པ་མཆོག་གི་དགེ་མཚན་ཕ་མཐའ་ཡས།
།མཐའ་ཡས་འགྲོ་བའི་བསོད་ནམས་ཞིང་དུ་བཙལ། །གང་འདིར་གུས་པས་ལས་བྱེད་དེ་དག་ཀྱང༌། །གང་འདིའི་རྡུལ་ཕྲན་དང་མཉམ་རྒྱལ་སྲིད་བྱེད། །གང་གི་རྒྱུ་ཚོགས་འབད་མེད་སྒྲུབ་བྱེད་དེས།
།གང་བསམ་དོན་གཉིས་འགྲུབ་ལ་གེགས་མེད་ཅེས། །ཚད་མར་གྱུར་པའི་གསུང་

གིས་ལན་གྲངས་བརྒྱར། །སྐལ་ལྡན་སྙིང་ལ་སིམ་པ་ཅི་ཡང་སྩལ། །དེ་སླད་གྲོགས་དག་བསོད་ནམས་དོན་རྙེད་ན། །ཚུར་གཤེགས་རྒྱལ་བའི་སྐུ་འདིར་ཕྱག་མཛོད་ཅིག །སྟག་ལོའི་དགུན་སྟོད་སྐྱིད་སྦུག་ཏུ་སྐུ་མཚམས་ལ་བཞུགས།
སླར་ལོ་དེའི་མཇུག་དང༌། ཡོས་ལོ་ཧོར་ཟླ་དང་པོ་ཙམ་གྱི་བར་དུ་བོ་དོང་ཨེའི་བླ་བྲང་དཀར་པོར་སྐུ་མཚམས་ཤིན་ཏུ་དམ་པ་ཞིག་མཛད། དེ་ནས་སྐུ་མཚམས་དེའི་ཁོངས་ནས་མངའ་རིས་བླ་ཆེན་རིན་པོ་ཆེའི་དྲུང་དང༌།
རྗེ་བཙུན་དབོན་རིན་པོ་ཆེ་གཉིས་ལ་གསུང་ངག་རིན་པོ་ཆེ་སློབ་བཤད་རྒྱས་པ་ཞིག་གསུངས། དེའི་དབྱར་སྨད། རྗེ་བཙུན་ཆེན་པོ་གྲགས་པའི་སྐུ་ལྡེར་གཟི་འོད་འབར་བ་བཞུགས་པའི་གཙུག་ལག་ཁང་ཀ་བ་གཉིས་ཀྱིས།
ལམ་ཟབ་བརྒྱུད་པ་གཙོ་བོར་བཞུགས་པའི་ཐོད་ལ། ཚེ་དཔག་མེད་ལུགས་གཉིས་དང༌། བདེ་མཆོག་བླ་མ་བརྒྱུད་པ། འདོད་ལྷ་དང་ཆོས་སྐྱོང་དུ་མའི་ལྷ་མགྲོན་དང་བཅས་པའི་ལོགས་བྲིས་གནམ་རྒྱན་སོགས་བཀོད་པས་མཛེས་པ།
སྟེང་ན་གསེར་གྱི་མནྫིར་ལྔས་བརྒྱན་པ་ཞིག་བཞེངས་པ་དེའི་རབ་གནས་ལ་སྤྱན་དྲངས་ཏེ་ཕེབ། དཔལ་ཀྱེ་རྡོ་རྗེ་རྡུལ་ཚོན་ལ་བརྟེན་པའི་རབ་གནས་རྒྱས་པ་ཞིག་མཛད་པའི་ཚེ་ཡང༌།
འཇའ་འོད་དང་མེ་ཏོག་གི་ཆར་ཆེན་པོ་བབས། སླར་བོ་དོང་བླ་བྲང་དུ་ཕེབས་ཏེ་སྐུ་མཚམས་ཀྱི་ངང་ནས་འཛིམས་པ་དཔོན་ཆེན་ནམ་མཁའ་དཔལ་འབྱོར་དང༌། བདག་ཅག་ལ་སོགས་པ་ཉུང་ཤས་ཤིག་ལ་མགོན་པོད་མེ་འབར་མའི་ལུང་ལ་སོགས་པ་ཆོས་སྐྱོང་ཆེ་ཆུང་གི་ཆོས་མང་དུ་གསུང༌།
འབྲུག་ལོའི་སྟོན། མཁན་ཆེན་ཐམས་ཅད་མཁྱེན་པ་ཚར་ཆེན་ཆོས་ཀྱི་རྒྱལ་པོའི་ཞལ་སྔ་ནས་ཁམས་པའི་གྲྭ་པ་ཁ་ཅིག་དང་བཅས་པ་ནཱ་ལེནྡྲ་ནས་ཕེབས་

བྱུང་བ་ལྟར་དམ་པ་དེ་དང༌། རྗེ་བཙུན་དབོན་རིན་པོ་ཆེ་ལ་སོགས་པ་ལ་ཟབ་ལམ་སྦྱོར་བ་ཡན་ལག་དྲུག་པ་ལམ་ཡོངས་སུ་རྫོགས་པ་ཞིག་གསུངས། ལོ་དེའི་མཇུག་ལ་བོ་དོང་རྫོང་དུ་ཕེབས་ཏེ་སྐུ་མཚམས་ཁོ་ན་ལ་བཞུགས།
རྟ་ལོའི་སོས་དེར་མཆོད་རྟེན་ཁང་བུ་བརྩེགས་པ་ཤིན་ཏུ་ལེགས་པ་ཞིག་བཞེངས་པའི་ཞལ་བཀོད། གཟུངས་བཞུགས་ཕྱག་ནས་ཀྱི་བར་དུ་མཛད་དེ། སླར་བོ་དོང་བླ་བྲང་དུ་བྱོན་ཏེ་སྐུ་མཚམས་ཀྱི་ངང་ནས། ལུག་ལོའི་དབྱར་དེ་ཡང་སྣོད་ལྡན་ཁ་ཅིག་ལ་སྦྱོར་བ་དྲུག་གི་ཁྲིད་མཛད།
སྟོན་བོ་དོང་རྫོང་དུ་ཐུབ་པ་གནས་བརྟན་བཅུ་དྲུག་གི་ཞིང་ཁམས་ལ་མ་ག་དྷ་བཟང་མོའི་རྟོགས་བརྗོད་ཀྱི་མདོ་བཀོད་དང་བཅས་པའི་ལོག་བྲིས་ཤིག་དང༌།
མཆོད་རྟེན་ཁང་བུ་བརྩེགས་གསུམ་བསྒྲིགས་ཤིག་ལ་རབ་གནས་མཛད། ལོ་དེའི་ཟླ་བ་བཅུ་པ་ལ། གྲོམ་སྟོད་ཁའུ་བྲག་རྫོང་ནས་རིན་པོ་ཆེ་དཔོན་སློབ་རྣམས་ཀྱིས་གསོལ་བ་བཏབ་པའི་ངོར་བྱོན།
ཡར་ལམ་གདོང་ཁར་ཕེབས་ཏེ། ཟླ་བ་གཅིག་ཙམ་བཞུགས་ནས་ཆོས་ཀྱི་རྗེ་གྲུབ་ཆེན་སངས་རྒྱས་དཔལ་བ་ལ་གསུང་ཆོས་ཐོགས་ཤིག་གསན་པར་མཛད། དེ་ནས་རིམ་བཞིན་གྲུབ་པའི་གནས་དེ་ཉིད་དུ་ཕེབས་ཏེ། རྒྱལ་བའི་རྒྱལ་ཚབ་དམ་པ་ཆོས་ཀྱི་རྗེ་ཤཱཀྱ་གྲགས་ཀྱི་ཞལ་སྔ་ནས་དབུ་མཛད་གཉུག་མར་བཞུགས་པའི་སྒྲུབ་ཆེན་དཔོན་སློབ་རྣམས་དང༌།
བདག་ཅག་ལ་སོགས་པ་ཕྱོགས་ཀྱི་དད་འདུས་ཁ་ཅིག་དང་བཅས་པའི་ལམ་དུས་སོགས་འཆག་མེད་ཀྱི་ཉམས་ལེན་མཛད་ངེས་ཤེས་པའི་སྡོམ་བརྩོན་བདུན་ཅུ་ཙམ་ལ་གསུང་ངག་རིན་པོ་ཆེ་ཤིན་ཏུ་རྒྱས་པ་ཕལ་ཆེར་རྫོགས་པ་དང༌།
དཔལ་དུས་ཀྱི་འཁོར་ལོའི་དབང་བསྐུར་བ་སོགས་དབང༌། རྗེས་གནང༌།
ལུང་གི་ཚོགས་

བསམ་གྱིས་མི་ཁྱབ་པ། གདུལ་བྱ་སོ་སོའི་བསམ་པ་དང་མཐུན་པ་ལྷུག་པར་སྩལ་ཞིང་ཟླ་བ་གསུམ་ལྷག་པ་ཞིག་བཞུགས། གནས་དེར་གསང་བ་འདུས་པ་འཇམ་པའི་རྡོ་རྗེའི་སྒྲུབ་མཆོད་འཛུགས་དགོས་པའི་བཀའ་བཀོད་དང༌།
དེའི་ཐེབས་ལ་དཔོན་སློབ་རྣམས་ཀྱིས་ཕུལ་བའི་དངོས་པོ་ཐོགས་པ་ཡང་འཇོག་པར་གནང༌། སླར་སྦྱིན་བདག་ཆེན་པོས་གུས་པས་སྤྱན་དྲངས་ཏེ་རེ་ཞིག་རྫོང་དུ་སྐུ་མཚམས་ལ་བཞུགས། སྟོན་བོ་དོང་བླ་བྲང་དུ་ཕེབས་ནས་སྐུ་མཚམས་བཅད་རྒྱའི་ཁོངས་ནས་བླ་ཆེན་འཇམ་དབྱངས་དང༌།
བདག་ཅག་ལ་དབང་གོང་མ་གསུམ་གྱི་ལམ་ལ་སོགས་པ་རྗེ་ཉིད་ལ་མངའ་བའི་གསུང་ངག་རིན་པོ་ཆེའི་སྐོར་མཐའ་དག་སྒྲུབ་པ་ལུང་བྱིན་པའི་བར་དུ་གནང༌།
རྗེ་བཙུན་དབོན་རིན་པོ་ཆེ་བསྙེན་པར་རྫོགས་པའི་ལས་སློབ་སོགས་རབ་བྱུང་བསྙེན་རྫོགས་མང་པོའི་ཆོ་ག་མཛད། རྗེ་གྲུབ་ཆེན་སངས་རྒྱས་དཔལ་བ་སྤྱན་དྲངས་ཏེ། བདེ་མཆོག་ལུ་དྲིལ་སོགས་བདག་ཆེན་རྡོ་རྗེ་འཆང་ནས་བརྒྱུད་པའི་དབང་རྗེས་གནང་ཁ་ཅིག་གསན།
ལོ་དེའི་མཇུག་ནས་ཁྱི་ལོ་ཟླ་བ་དྲུག་པ་ཡན་བླ་བྲང་དཀར་པོ་ཉིད་དང༌། གཙོ་བོར་བོ་དོང་རྫོང་དུ་སྐུ་མཚམས་ངེས་པ་ཅན་ཁོ་ན་ལ་བཞུགས།
ཟླ་བ་བདུན་པའི་ནང་དུ་སཱཙྪ་འབུམ་ཐེར་གསུམ་བཞུགས་པའི་མཆོད་རྟེན་ཁང་བུ་བརྩེགས་པ་ཞིག་ལ་ཀྱེ་རྡོ་རྗེ་རས་བྲིས་ལ་བརྟེན་པའི་རབ་གནས་རྒྱས་པ་ཞིག་མཛད་དེ། རིང་བསྲེལ་བཞུགས་པའི་ཚེ། ཕྱོགས་རྣམས་སུ་བྱོན་ཞིང་མཛད་པ་ན།
ནམ་མཁའི་མཐོངས་ཨིནྡྲ་རྙིལ་ལྟར་དྭངས་ཤིང་ཉི་མའི་འོད་གསལ་བ་ལ། མཐའ་ཐམས་ཅད་ཆར་སྤྲིན་གསར་པས་ཆེད་དུ་གཏིབས་པ་ལྟ་བུ། དེ་དག་ལས་གྱེས་པ་ལྟ་བུའི་འཇའ་ཁ་དོག་ལྔ་པའི་ཚོགས་བསམ་གྱིས་མི་ཁྱབ་པ་མཆོད་རྟེན་གྱི་ཐད་དུ་གདུགས་

ལྟར་དུ་ཕུབ་པ་དང་བཅས་པའི་གསེབ་ནས་ལྷའི་མེ་ཏོག་དཀར་པོ་ཁ་བ་ལྟ་བུར་ཟིམ་བུར་འབབ་པ་ཁྱད་པར་ཤར་ཕྱོགས་ན། འཇའ་སྣ་ལྔ་ལྡན་ཉི་ཁྱིམ་འདྲ་བ་ཞིག་གི་ནང་ན་འཇའ་དཀར་པོ་རལ་གྲི་འདྲ་བ་ཞིག་ཡུད་ཙམ་སྣང་བ་སྐྱེ་བོ་དེར་འདུས་པ་ཀུན་གྱིས་མཐོང༌།
རྗེ་ཉིད་ནི་སྤྱན་ནམ་མཁའི་མཐོངས་སུ་གཟིགས་ཤིང་དད་གུས་ཀྱི་རྣམ་འགྱུར། སྤྱན་ཆབ་ཀྱང་ལྷུག་པར་གནང་གི་འདུག །རྗེས་སུ་བདག་གི་དེ་རིང་འཇའ་སྤྲིན་སོགས་གཞན་དང་ཡེ་མི་འདྲ་བ་ཞིག་གདའ།
གཟིགས་སྣང་ཡང་མང་པོ་བྱུང་བ་འདྲ་ཞུས་པས། དྲི་རྟོག་ལ་དཔའ་གཟིགས་རྒྱུ་ཅི་བདོག །དེ་བཞིན་གཤེགས་པ་རྣམས་ཀྱི་ཡོན་ཏན་རྗེས་སུ་དྲན་པས་མཆི་མ་ཤོར་བ་ཡིན། བབས་སུ་འདིའི་ཚེ་རྒྱལ་བ་སྲས་དང་བཅས་པས་ནམ་མཁའི་གཏོས་ཐམས་ཅད་གང་བར་བཞུགས་ནས།
མེ་ཏོག་གི་ཆར་འབེབས་པར་སྒོམ་དགོས་པ་ཡིན་གསུངས་ཏེ། རྣམ་ཀུན་དོན་ཡོད་མཛད་པས་དུས་འདའ་ཞིང༌། །དངོས་ཀུན་རྟེན་དང་བརྟེན་པའི་དཀྱིལ་འཁོར་དུ།
།དུས་ཀུན་བསྒྲིབ་མེད་གསལ་བར་གཟིགས་བཞིན་དུ། །འགྲོ་ཀུན་བརྩེ་བས་སྐྱོང་འདི་ངོ་མཚར་གནས། །ལོ་དེའི་ཟླ་བ་བརྒྱད་པ་ནས། ཕག་ལོ་ཟླ་བ་ལྔ་པའི་བར་དུ། སྡེ་སྣོད་དང་རྒྱུད་སྡེ་རབ་འབྱམས་ལ་མཁྱེན་པའི་སྤྱན་ཡངས་མཁན་ཆེན་ནམ་མཁའ་དབང་ཕྱུག་པ་དཔོན་སློབ་དབུས་ཕྱོགས་ནས་ཆེད་དུ་ཞབས་བསྟད་དེ་བྱོན་ནས་གསོལ་བ་བཏབ་པའི་ངོར།
བདག་ཅག་ལ་སོགས་པ་མང་པོ་ལ་དཔལ་དུས་ཀྱི་འཁོར་ལོའི་བྱིས་པ་འཇུག་པ་དང༌།
འཇིག་རྟེན་དང་འཇིག་རྟེན་ལས་འདས་པའི་དབང་སྔོན་དུ་འགྲོ་བ་ཅན་གྱི་ཟབ་ལམ་ཡན་ལག་དྲུག་པའི་ཁྲིད་ཡོངས་སུ་རྫོགས་པ་ཟླ་བ་བཞི་ལ་རྫོགས་པའི་ཉམས་ཁྲིད་དང༌།
སེམས་འགྲེལ་སྐོར་གསུམ་སྦྱོར་

བ་ཡན་ལག་དྲུག་པའི་མན་ངག་རྒྱ་བོད་ཀྱི་ཡི་གེ་རབ་ཏུ་མང་པོ་རྣམས་ཀྱི་ལུང༌། རྗེ་བླ་མ་དམ་པས་མཛད་པའི་ཁྲིད་ཡིག་གི་ཐོག་ནས་སླར་ཡང་ཁྲིད་དང་ལུང་དུས་འཁོར་ནས་བཤད་པའི་ལས་རྒྱས་པའི་ལྷ་གསུམ་གྱི་རྗེས་གནང་སོགས་ལམ་རྫོགས་པའི་མཐར།
འོས་སུ་གྱུར་པ་རྣམས་ལ་རྡོ་རྗེ་སློབ་དཔོན་བདག་པོ་དང་བདག་པོ་ཆེན་པོའི་དབང་རྫོགས་པར་བསྐུར་ནས་བསྟན་པ་སྤེལ་བའི་ནུས་ལྡན་དུ་མཛད། གཞན་ཡང༌། དུས་འཁོར་སྡོམ་ཆེན།
དཔལ་མཁའ་འགྲོ་རྒྱ་མཚོ། སམ་བྷཱུ་ཊི། གུར་རིགས་བསྡུས། དྲག་པོ་གདན་ཅན། གསང་འདུས་འཇམ་པའི་རྡོ་རྗེ། དགྲ་ནག་ཞང་ལུགས། འཁོར་ལོ་ཆེན་པོ། འཇམ་དབྱངས་ཨ་ར་པ་ཙ་ལྷ་ལྔ་དང་འོད་ཟེར་ཅན་ལྷ་ལྔ་སོགས་ཟུར་བཀའ་མང་པོ།
རྡོ་རྗེ་ཕྲེང་བ་དང་ཀྲི་ཡ་ས་མུཉྩ་བསྲེས་པའི་དཀྱིལ་འཁོར་ཞེ་ལྔའི་དབང༌། དེ་དག་གི་རྒྱ་གཞུང་རྣམས་ཀྱི་ལུང༌། གཙོ་ཆེའི་ཆོས་སྣ་སུམ་ཅུ་རྩ་དགུ་ཕལ་ཆེ་བའི་ལུང་ལ་སོགས་པ་ཆོས་ཀྱི་འཁོར་ལོ་བསམ་གྱིས་མི་ཁྱབ་པ་བསྐོར་ཞིང༌།
དེ་དུས་དགྲ་ནག་གི་རྒྱུད་གནང་བར་དགོངས་ནས་ཆོས་གཏོར་བཤམས་པ་ལ། འབེལ་གཏམ་ཁོ་ན་ལ་ས་མ་སྲིབས་བར་ཡེངས་ནས་གསུང་ཆོས་མ་ཐུབ་པར་གྲྭ་པ་རྣམས་གྱེས་མ་ཐག
།ཐོག་ཁར་བྱ་རོག་ཅིག་བབས་ཏེ་སྐད་འབྱིན་པ་ན། ལྟོགས་ལྷ་ལ་གསུང་ཆོས་གཏོར་བསྔོ་བར་མཛད་མ་ཐག་བྱ་རོག་དེ་འཕུར་སོང་སྟེ། རྗེ་ནཱ་རོ་པའི་ཚོགས་ལྷག་དུར་ཁྲོད་ཀྱི་མ་མོ་རྣམས་ཅེ་སྤྱང་གི་རྣམ་པས་ལན་དུ་འོང་བར་གྲགས་པ་དང་འདྲ་བར་སྣང༌།
མདོར་ན་ཟབ་ལ་རྒྱ་ཆེ་བའི་ཆོས་ཀྱི་འཁོར་ལོས་གདུལ་བྱ་རྣམས་ཀྱི་རྒྱུད་ཚིམ་པར་མཛད་དེ། འཁྲུལ་མེད་རྒྱུད་དང་འཕགས་ཡུལ་མཁས་པའི་སྲོལ།
།སྲོལ་ལུགས་དུ་མའི་དབང་ལུང་བཤད་པའི་རྒྱུན། །རྒྱུན་ཆད་མེད་པར་འགྲོ་ལ་ལྷུག་པར་སྩོལ། །སྩོལ་མོད་མཚན་

མར་འཛིན་པ་ཅི་ཞིག་མངའ། །མངའ་བདག་ཁྱོད་ནི་སྙིགས་དུས་ཐ་མ་འདིར། །འདིར་སྨོས་མ་ཟད་རྣམ་འཕྲུལ་བྱེ་བ་བརྒྱ། །བརྒྱ་ཕྲག་དུ་མས་སྐད་ཅིག་གཅིག་ལ་ཡང༌། །ཡང་དག་ལམ་དུ་གྲངས་མེད་འགྲོ་བ་འདྲེན། །དེ་ནས་ཀྱང་ཤས་ཆེར་ཟབ་མོའི་རྣལ་འབྱོར་གྱི་སྐུ་མཚམས་ཁོ་ན་ལ་བཞུགས།
བྱི་ལོའི་དགུན། དཔལ་བསམ་སྡིངས་ཀྱི་གདན་ས་བཅུ་གཉིས་པ་གྲུབ་ཐོབ་ཀྱི་འཁོར་ལོ་སྒྱུར་བ་སངས་རྒྱས་སེང་གེའི་ཞལ་སྔ་ནས་ལ་ཕྱག་ན་རྡོ་རྗེ་འཆི་བདག་འཇོམས་པའི་དབང༌།
དཔལ་ནག་པོ་ཆེན་པོ། ལྕམ་དྲལ། ལྷ་བརྒྱད། པུ་ཏྲ། སྟོབས་འཕྲོག་དབང་པོ་བསྙེན་དུས་ཀྱི་རྗེས་གནང་རྣམས་སྔོན་དུ་འགྲོ་བའི་མན་ངག་གི་པོ་ཏི་མེ་འབར་མ་ལ་སོགས་པའི་ཟབ་མོའི་ཁྲིད་དང་ལུང་མང་པོ་ཞིག་གནང༌།
སྔར་སྨོས་པ་ལྟར་ལྕེ་སྟོན་རིན་པོ་ཆེས་རྗེ་འདི་པ་ནག་པོ་ཆེན་པོ་དངོས་སུ་གཟིགས། རྗེ་འདིའི་གསུང་ལས་ཀྱང༌། རིན་པོ་ཆེ་བསམ་སྡིངས་པ་འདི་གཞིགས་ཀྱིན་འཇིགས་སུ་འཇིགས་སུ་འགྲོ་བ་ཞིག་གདའ་ཞེས།
ཡབ་སྲས་ཕན་ཚུན་གཅིག་ལ་གཅིག་མཉེས་ཤིང་དད་པར་གྱུར་ཏེ། དམ་པའི་སྐྱེ་བོས་དམ་པ་ངོ་ཤེས་ཀྱི། བླུན་པོས་འབད་ཀྱང་དམ་པར་ཅི་ཞིག་རྟོགས། །བུང་བ་རྒྱང་ན་གནས་ཀྱང་པདྨའི་དྲི།
།རྟོགས་མོད་ཉེ་འཁོར་སྦལ་པས་དེ་ལྟར་མིན། །གྲུབ་བརྙེས་འདི་ལ་དམ་པ་མིན་ནོ་ཞེས། །མ་རབས་འགའ་ཡིས་ལན་བརྒྱར་སྨད་བྱེད་མོད། །ཉ་བས་ཡིད་བཞིན་ནོར་བུར་སྤངས་པ་ལྟར།
།སྨོད་བྱེད་དེ་དག་ཉིད་ཀྱི་ཉེས་པར་ཟད། །ལོ་དེའི་སྟོན་ཁའུའི་བྲག་རྫོང་ལ་ཕེབས། རྒྱལ་ཚབ་དམ་པ་དཔོན་སློབ་རྣམས་ལ་དཔལ་གསང་བ་འདུས་པ་འཇམ་པའི་རྡོ་རྗེ་ས་ལུགས་ཐུན་མོང་མ་ཡིན་པའི་དབང་གནང་ཞིང༌།
ཕྱག་ལེན་གྱི་འགྲིག་ཀྱང་དཔྱིས་ཕྱིན་པར་མཛད་དོ། །

རྗེ་ཉིད་ཀྱིས་རྡོ་རྗེའི་སློབ་དཔོན་མཛད་ནས་དཔོན་སློབ་རྣམས་ཀྱིས་རྡུལ་ཚོན་གྱི་དཀྱིལ་འཁོར་ལ་བརྟེན་པའི་སྒྲུབ་མཆོད་ཞག་བདུན་པ་ཞིག་མཛད་པའི་དཀྱིལ་འཁོར་དང་རྣལ་འབྱོར་པ་རྣམས་མཆོད་ཅིང་བསྙེན་བཀུར་བའི་ཡོ་བྱད་ཐམས་ཅད་ཤིན་ཏུ་ཕུན་སུམ་ཚོགས་པ་ཕྱག་ཉིད་ནས་གནང༌།
དེའི་ཕྱི་ལོའང་སྒྲུབ་མཆོད་ཞག་བདུན་པ་ཞིག་མཛད་པའི་བསྙེན་བཀུར་བ་ཐམས་ཅད་མ་ཚང་བ་མེད་པ་སྡེ་པ་གནས་གསར་ནས་ཀྱིས་བསྒྲུབས།
དེ་ནས་བཟུང་སྟེ་ལོ་རེ་བཞིན་གཞིར་བཞུགས་ཀྱི་སྒྲུབ་ཆེན་ཐམས་ཅད་འཚོགས་པའི་སྒྲུབ་མཆོད་རྡུལ་ཚོན་ལ་བརྟེན་པ་ཞག་གསུམ་རེ་འཆག་མེད་དུ་མཛད་པའི་གཞི་བརྟེན་ལ། ས་བྲེའི་ནས་ཁལ་བརྒྱ་ཐམ་པ་ཆོས་ཀྱི་རྗེ་རྒྱལ་ཚབ་དམ་པ་དཔོན་སློབ་རྣམས་ཀྱི་ཕྱག་ཏུ་བཞག་སྟེ།
སྒྲུབ་མཆོད་འཆག་མེད་དང༌། གཞི་རྐྱེན་ལོག་འཚོར་མི་འགྲོ་བའི་བཀའ་བཀོད་ཀྱང་མཛད་དེ། བདག་ཆེན་རྡོ་རྗེ་འཆང་ཡབ་སྲས་ཀྱི་དགོངས་པ་རྫོགས་པའི་ཐབས་ཁོ་ན་ལ་དམིགས་པ་ཡིན་མོད།
ད་ནི་དེ་དང་དེ་ཡི་དབང་ལས་ནམ་མཁའི་འཇའ་ཚོན་ལྟར་གྱུར་ཏེ་ཅི་ཞིག་བྱ། དེའང་སྒྲུབ་མཆོད་འདིའི་ཡི་གེ་ནི་སྒྲུབ་ཐབས་ཆོས་ཀྱི་རྒྱལ་པོ་འཕགས་པའི་གསུང་ཇི་ལྟ་བ་དང༌།
དཀྱིལ་ཆོག་བླ་མ་སནྟེ་པའི་གཞུང་གི་དོན། ཟར་བྱང་ཕུག་པས་མཛད་པ་ཉིད་གཉན་ལོཙྪ་བའི་བཤད་སྲོལ་ས་ལུགས་འདྲེས་མེད་ཡིན་གསུང༌། བདག་ཆེན་རྡོ་རྗེ་འཆང་ཡབ་སྲས་ཐུགས་གཙིགས་སུ་མཛད་པར་འདུག་པས།
ཡི་གེ་དེ་ཉིད་ལ་ལྷན་ཐབས་ཤིག་མཛད་ཀྱང་ཡོད་པ་དེ་དག་གི་ཐོག་ནས་ཡིན། ཆོས་རྗེ་ཐམས་ཅད་མཁྱེན་པ་བུ་སྟོན་གྱིས་མཛད་པའི་སྒྲུབ་དཀྱིལ་རྣམས་ཀྱི་བརྒྱུད་པ་དུ་མའི་མན་ངག་ཕྱོགས་གཅིག་ཏུ་མཛད་ཅིང་བརྒྱུད་པ་ཡང་སོ་སོ་ལ་འདེད་པར་སྣང༌།
མཁས་པ་ཁ་ཅིག་

གིས་སྨན་ཞབས་ཀྱི་ལུགས་གཙོ་བོར་བྱས། བརྒྱུད་པ་དྲི་མེད་སྦས་པ་ལ་དེད། མིང་ས་ལུགས་སུ་བཏགས་པ་འདྲ་མཛད་སྣང་བ་ཅི་ཡིན་བདག་ལྟ་བུའི་བླུན་པོས་ག་ལ་རྟོགས། འཇམ་དབྱངས་དངོས་ཀྱིས་བཟུང་བའི་གྲུབ་བརྙེས་དེས།
འཇམ་དབྱངས་དཀྱིལ་འཁོར་ལེགས་པར་བཀྲལ་བའི་དོན། །འཇམ་དབྱངས་ས་སྐྱའི་རྗེ་བཙུན་ལས་འོངས་པ། །འཇམ་དབྱངས་མྱུར་དུ་འགྲུབ་བྱེད་ལམ་གྱི་མཆོག །མཆོག་འདི་སྲིད་མཐའ་མི་ནུབ་གནས་པའི་ཐབས།
།ཐབས་མཆོག་རྒྱལ་བ་དགྱེས་དེ་ཚུགས་ལགས་མོད། །མོད་ལ་སྔོན་གྱི་ལྷ་ཡི་ནུས་པ་ལས། །ལས་བཟང་ནམ་མཁའི་འཇའ་ལྟར་གྱུར་ལ་སྐྱོ། །གླང་ལོའི་དབྱར་དབེན་གནས་བདེ་གསལ་དུ་བཞུགས་ནས། འཇིག་རྟེན་གྱི་བྱ་བ་བཞི་མདོའི་རྩྭ་ལྟར་དོར་ནས་གྲུབ་པ་ལྷུར་ལེན་པའི་རྣལ་འབྱོར་དབང་ཕྱུག་སངས་རྒྱས་བཟང་པོ་བ་སྐུ་མཆེད་སོགས་སྣོད་ལྡན་ཁ་ཅིག་ལ་གསུང་ངག་རིན་པོ་ཆེ་ལམ་ཕལ་ཆེར་རྫོགས་པ་ཞིག་གིས་གཙོས་པའི་གསུང་ཆོས་མང་དུ་གསུངས།
སྟག་ལོའི་དབྱར་བྱང་ཆུབ་ཆེན་པོའི་མཆོད་རྟེན་མཚན་ཉིད་ཐམས་ཅད་ཡོངས་སུ་རྫོགས་པ། ནང་དེ་བཞིན་གཤེགས་པའི་རིང་བསྲེལ་དང༌། གཟུངས་ཀྱི་སྙིང་པོ་ཅན་གྱི་ཚ་ཚ་འབུམ་ཕྲག་གཅིག་ལྷག་པ་བཞུགས་པ་ལ་གཟུངས་དང་ཕྱག་ནས་ཀྱི་བར་མཐར་ཕྱིན་པར་མཛད།
སྟོན་རྗེ་བཙུན་དབོན་རིན་པོ་ཆེ་དང་བདག་ལ་སོགས་ཁ་ཅིག་ལ་གྲུབ་ཆེན་ཨུ་རྒྱན་པ་ཆེན་པོའི་ཐུགས་ཀྱི་བཅུད་རྡོ་རྗེ་གསུམ་གྱི་བསྙེན་སྒྲུབ་ཐེག་ཆེན་ཆོས་ཀྱི་རྒྱལ་པོས་མཛད་པའི་ཁྲིད་ཡིག་གི་ཐོག་ནས་ཉམས་ཁྲིད་དང༌།
བསོད་ནམས་འོད་ཟེར་པ་དང༌། ཟླ་སེང་པ་ལས་བརྒྱུད་པས་ཡི་གེའི་ཚོགས་རབ་ཏུ་མང་པོའི་ལུང་རྣམས་གནང༌། ཡོས་ལོའི་

དཔྱིད་ཀ་དཔལ་དུས་ཀྱི་འཁོར་ལོའི་འགྲེལ་བཤད་ཆོས་རྗེ་བླ་མ་དམ་པས་མཛད་པའི་དཔེ་ཕྱོགས་དུ་མ་ནས་དཀའ་བ་དཔག་ཏུ་མེད་པ་སྤྱད་ཅིང་བཙལ་ནས་བཞེངས། ཉིད་ཀྱི་ཞལ་སློབ་འཆད་ཉན་ཕེར་ངེས་པ་རྣམས་ལའང་འབོད་མི་རྐང་ཚུགས་སུ་གནང་སྟེ་ཕལ་ཆེ་བ་འདུག་པ་ལ།
འདིའི་ལུང་རྒྱུན་ཡོད་པ་དང་ངེད་མིན་པ་མེད་ད་ལོ་ཙམ་མ་གྲུབ་ན་དེ་ནས་འགྲུབ་པའི་ངེས་པ་མི་འདུག་གསུང༌། ཤིན་ཏུ་ཐུགས་རྩོལ་ཆེ་བར་མཛད་དེ་དཀའ་བའི་གནས་རྣམས་སུ་གསུང་གིས་བརྒྱན་ཏེ་བཤད་ལུང་ཡོངས་སུ་རྫོགས་པ་ཞིག་གནང༌།
འོ་དེ་མ་གྲུབ་ཀྱི་དོགས་པ་ཞིག་བྱུང་སྟེ་ད་ལེགས་པར་གྲུབ་པས་བློ་བདེ་གསུང༌། དགྱེས་པའི་རྣམ་པ་དུ་མ་ཞིག་མཛད་དེ་ངེས་དོན་དུས་ཀྱི་འཁོར་ལོའི་བསྟན་པ་འདི།
།ངེས་དོན་བདག་པོས་ཁོ་བོ་འདས་མ་ཐག །ངེས་པར་ཞིང་འདིར་ནུབ་ན་མི་རུང་ཞེས། །ངེས་པར་དགོངས་ནས་ཆོས་འདི་བརྡལ་པོར་གཏད། །གཏད་མེད་མཁས་རྣམས་གཞུང་གཞན་འཆད་པས་བྲེལ།
།བྲེལ་བ་ཅན་འགའ་འདུ་འགོད་དུ་མས་གཡེངས། །གཡེངས་མེད་བསམ་གཏན་པ་རྣམས་སྒོམ་ལ་ཕྱོགས། །ཕྱོགས་སླད་འགྲོན་པོ་ལྟ་བུར་ཆོས་འདི་འཁྱམས། །དམ་པའི་དགོངས་པ་ཚུལ་བཞིན་སྒྲུབ་པ་སུ།
།འདྲེན་བྱེད་ལན་བརྒྱར་ཕྱིས་ནས་བལྟས་ལགས་ཀྱང༌། །མ་མཐོང་བཟོད་དཀའི་ཡི་ཆད་མེ་དཔུང་གིས། །སྙིང་རྩ་ཞུ་བ་མིག་གི་ལམ་ནས་ལྷུང༌། །ཨ་ཡེ་རྡོ་རྗེ་འཆང་དེའི་ཐུགས་ཀྱི་འཇིང༌། །ཡོངས་སུ་གང་བར་བདག་ལྟས་ཅི་ཞིག་ནུས།
།འོན་ཀྱང་གཟུགས་བརྙན་ཙམ་ཡང་དོན་ཡོད་སྙམ། །གཞུང་ལུགས་འདི་ནི་བདག་ལ་གཉེར་དུ་བབས། །དེའི་དབྱར་བདག་ཅག་ལ་སོགས་པ་

སྒྲུབ་བྱ་དྲུག་ལ་བསྙེན་པར་རྫོགས་པའི་སྡོམ་པ་སྩལ། སྟོན་ཡང་རྗེ་བཙུན་དབོན་རིན་པོ་ཆེའི་ཞབས་ཕྱིར་བདག་ལ་སོགས་པ་ཁ་ཅིག་ལ་ཕུར་བ་ས་ལུགས་དང༌། འཁོར་ལོ་སྡོམ་པ་བོང་ཞལ་ཅན་གྱི་དབང་གནང་སྟེ། སྐལ་བ་དམན་པ་དག་གིས་དབང་བསྐུར་བ་ཐོབ་པའི་ཐ་མ་ནི་འདི་ཡིན།
འབྲུག་ལོའི་དཔྱིད་ཆོས་རྗེ་རྟག་སྡེ་པ་བློ་གྲོས་རྒྱལ་མཚན་ལ་སོགས་པ་ཁ་ཅིག་ལ་དཔལ་རྡོ་རྗེ་འཇིག་བྱེད་རྭ་ལུགས་རོ་ལངས་བརྒྱད་བསྐོར་གྱི་རྡུལ་ཚོན་དུ་དབང་བསྐུར་བ་སྔོན་དུ་འགྲོ་བའི་རྭ་ཁྲིད་ལ་སོགས་པའི་གསུང་ཆོས་མང་པོ་ཞིག་གནང་ཞེས་ཐོས།
དབྱར་སོས་གསུང་ངག་རིན་པོ་ཆེའི་བརྒྱུད་པ་དང༌། ལྟུང་བཤགས་ཀྱི་སངས་རྒྱས་སོ་ལྔ་སོགས་རྡོ་ལྷ་མང་པོ་ལ་རབ་ཏུ་གནས་པ་མཛད་དེ།
།མདོར་ན་བསྟན་པའི་སྦྱིན་བདག་གནས་གསར་བས། བྲིས་སྐུ་དང་འབུར་སྐུ་དང༌། ལུགས་སྐུ་དང༌། མཆོད་རྟེན་སོགས་སྐུ་གསུང་ཐུགས་ཀྱི་རྟེན་ཟམ་མ་ཆད་པར་བཞེངས་པ་རྣམས་ཀྱི་ཞལ་ཏ་དང༌།
རབ་གནས་སྟར་ཆགས་སུ་མཛད་ལ། ཞལ་བཀོད་ལས་བསྐྲུན་པའི་ལྷ་རྣམས་ནི་སྐུའི་རྣམ་འགྱུར་བདེ་ཉམས་སུ་མིང་བཏགས་པའི་ཉལ་བ་དང་སྙེས་པ་དང་ཞལ་ཕྱིར་ཕྱོགས་པ་དང༌། སྟན་མེད་པར་འཁྱམས་པ་སོགས་མ་ཡིན་པར།
སེང་ཁྲི་དང་པད་ཟླ་སོགས་འོས་ཤིང་བརྗིད་ཆགས་ལ་ལྷུན་སྟུག་པའི་གདན་ལ། སྐུ་དྲང་ཞིང་བརྟན་པ། རྒྱུད་སྡེ་ལས་གསུངས་པའི་ཕྱག་ཚད་དང་ལྡན་པ། གཙོ་འཁོར་ཆེ་ཆུང་ཁྱད་ཆེ་ཞིང་འཁོར་རྣམས་གཙོ་བོ་ལ་ཕྱོགས་པ།
གྱེན་དུ་ལྟ་ཞིང་དབུགས་བསྐྱོད་ཚུལ། །ཞེས་སོགས། རྒྱུད་སྡེ་ནས་བཤད་པའི་མི་ཤིས་པའི་མཚན་མ་ཐམས་ཅད་དང་བྲལ་ཞིང༌།

ཤིས་པའི་མཚན་མས་ཕྱུག་པ་ཁོ་ན་མཛད་པའི་བྲིས་སྐུ་རྣམས་ལ་བར་གཟུངས། འབུར་སྐུ་རྣམས་ལའང་བླ་མ་བརྒྱུད་པ་ནས། ཞབས་རྟེན་གྱི་གནོད་སྦྱིན་འཁོར་ལོའི་བར་ཆེ་ཆུང་ལ་གང་འཚམ་པའི་ངེས་ངེས་མ་གཏོགས་པ་སླ་ཆོས་སུ་མ་སོང་བ་འབའ་ཞིག་དང༌།
མཆོད་རྟེན་རྣམས་ལའང་འོག་ཏུ་ཀླུའི་རྒྱལ་པོའི་བུམ་གཏེར། སེང་ཁྲིའི་ནང་དུ་གནོད་སྦྱིན་འཁོར་ལོ་བཞུགས་པའི་སྟེང་དུ་སྲོག་ཤིང་བཙུགས་པ་ལ་གཟུངས་ཀྱིས་ལེགས་པར་དཀྲིས།
དེ་བཞིན་གཤེགས་པའི་རིང་བསྲེལ་སོགས་བྱིན་རླབས་རྟེན་དུ་མ་དང་སཱཙྪ་རིམ་བཞིན་དབུ་ཞབས་མ་ལོག་པར་བསྒྲིགས་པས་ཕྱུར་བུར་བཀང་བའི་བར་ཐམས་ཅད་འབྲུ་དང་སྨན་དང་དྲི་བཟང་པོའི་ཤིང་གི་བྱེ་མས་གཏམས་ཏེ་བར་སྟོང་མེད་པར་ཏིལ་གྱི་གོང་བུ་ལྟར་བྱས་པའི་ཕྱི་ནས་ཚོན་རྩི་སོགས་ཀྱིས་མཛེས་པར་མཛད་དེ་མཐོང་ན་ཡིད་འཕྲོག་ཅིང་བསྟེན་ན་དགེ་ལེགས་འབྱུང་བ།
དེ་ཐམས་ཅད་ལ་སོ་སོར་རྒྱུ་བྱིན་རླབས།
གཟུངས་དང་སཱཙྪ་སོགས་ལ་སོ་སོར་རབ་གནས་མཛད་པའི་མཐའ་ཐམས་ཅད་ཡོངས་སུ་རྫོགས་པ་ན། བསྙེན་པ་ཁ་གསོ་དང་འབྲེལ་བའི་རབ་གནས་རྒྱས་པ་ཁོ་ན་ཤས་ཆེར་མཛད། མྱུར་པོ་དགོས་པའི་ཚེ་ནའང་རྡུལ་ཚོན་ནམ་རས་བྲིས་གང་རུང་ལ་བརྟེན་པའི་ཆོ་ག་རྒྱས་པ་ཁོ་ན་མཛད་པས་རྟེན་ཐམས་ཅད་མར་མེའི་ཕྲེང་བ་ཁོར་ཡུག་ཏུ་འཛིན་པ་སོགས་བྱིན་རླབས་ཀྱི་གཟི་འོད་འབར་བ་ཁོ་ན་བྱུང༌།
ཉིད་ཀྱི་ཕྱག་ཏུ་བྱུང་བའི་བདོག་པའི་དངོས་པོ་ཐམས་ཅད་ལའང་འཛིན་པ་ཅི་ཡང་མི་མངའ་ཞིང་ཕལ་ཆེར་སྡུག་འཕོངས་དང༌།
མ་རུངས་པ་གཞན་གྱིས་སྤངས་པ་རྣམས་ལ་གནང༌། དཔལ་དུས་ཀྱི་འཁོར་ལོའི་བྲིས་སྐུ་ཆེན་མོ་གསུམ། འཁོར་ལོ་སྡོམ་ཆེན།
ཐུབ་དབང་

ཆོས་རྒྱལ་རིགས་ལྡན་གྱིས་བསྐོར་བ་སོགས་ཞིང་ཁམས་མང་པོ། དུས་འཁོར་སྡོམ་ཆེན། མཁའ་འགྲོ་རྒྱ་མཚོ། རྡོ་རྗེ་ཕུར་པ་སོགས་དཀྱིལ་ཐང་མང་པོ་དག་ཅིང་མཚན་ཉིད་དང་ལྡན་པ་བཞེངས་པ་དང༌། ཡིག་མཁན་གཉིས་གསུམ་རེ་རྟག་པར་བསྟེན་ནས་ཕྱག་དཔེ་པོ་ཏི་བརྒྱ་ཕྲག་ཁ་རེ་བྲི་བ།
བླ་མ་གོང་མ་དག་གི་ཐུགས་དམ་བྲིས་སྐུ་རྒས་ཤིང་འཁོགས་པ་མང་པོ་ཞིག་ལ་གོང་ཤམ་ཞལ་ཁེབས་འབུལ་བ། ཕྱག་དཔེ་རྣམས་ལའང་དར་དང་གོས་ཆེན་དང༌།
ཐ་ནའང་རས་བཅོས་བུ་ཡིད་དུ་འོང་བའི་ན་བཟའ་འབུལ་བ་སོགས་དོན་ཡོད་པ་ཁོ་ན་ལས། ལོག་འཚོ་དང༌། དོན་མེད་པ་ལ་ཏིལ་འབྲུ་ཙམ་ཡང་མི་གནང༌། བླ་མ་དང་དཀོན་མཆོག་ལ་ཐུགས་ཤིན་ཏུ་དད་པས། བླ་མ་སྔ་ཕྱི་སུ་ལའང་སྙན་གྱིས་གསན་པར།
མཚན་རྐྱང་ནས་འབོད་པ་དང་སྐུར་པ་འདེབས་པ་མི་ཡོང༌། བྲིས་སྐུ་སོགས་ལྟ་ཅི་སཱཙྪའི་ཆག་དུམ་ཚུན་ཆད་ས་རྗེན་ལ་འཇོག་པའམ། འགོམས་ཡུགས་འགྲོ་བ་འདྲ་ན་རྟབ་རྟབ་པོར་མཛད་དེ་མྱུར་དུ་དེ་ལས་བཟློག་པར་མཛད།
གསོལ་བའི་བར་ལྟ་བུ་ལ་ཕྱག་དཔེའམ་ལྷ་རྟེན་ལ་གཟིགས་པ་ཞུས་ན་འབགས་བདོག་གསུང༌། ཕྱག་ལེགས་པར་ཕྱིས་ཞལ་བསིལ་ནས་མཛད་ཀྱི་བབ་ཆོལ་དུ་རེག་པ་སོགས་མ་མཐོང༌།
གཞན་ལྟ་ཅི། ཕྱག་དཔེ་སོགས་ཀྱི་ཁར་དབུ་ཞྭ་བཞག་པ་གཟིགས་ནའང༌། འདི་འདྲ་བྱེད་མཁན་ཅི་ཡོད་ཁྱེད་ཚོ་ལས་འབྲས་ལས་གྲོལ་བས་དྲག་སྟེ། ངེད་ལ་འཇིགས་སྐྲག་ཆེན་པོ་བདོག་གསུང་དེ་མ་ཐག་གཞན་དུ་སྤོང་བར་མཛད་དེ།
རིགས་བརྒྱའི་སྤྱི་བོར་ཞབས་སེན་འགོད་བཞིན་དུ། །ཕྱི་རོལ་རྟེན་ལ་སྲི་ཞུ་གུས་པས་མཛད། །སྣང་སྲིད་རྒྱལ་བའི་རོལ་པར་གཟིགས་བཞིན་དུ། །རྟེན་གསུམ་

གྲངས་མེད་བཞེངས་པ་འདི་ཅི་ལགས། །གསུང་རབ་རྩོམ་པའི་སྒོ་ནས་བསྟན་པ་ལ་བྱ་བ་ལྷག་པར་མཛད་དེ། བདག་ཆེན་རྡོ་རྗེ་འཆང་ཆེན་པོ་ལ་གསོལ་བ་གདབ་པ། རྗེ་བཙུན་རྡོ་རིངས་པ་ཆེན་པོ་ལ་བསྟོད་པ། རྣལ་འབྱོར་དབང་ཕྱུག་ཀུན་དགའ་རྒྱ་མཚོའི་སྐུ་གདུང་ཞུགས་ལ་ཞེན་པའི་ཚེ་མི་ལྕི་ལ་བཀྲ་ཤིས་པའི་རྟགས་བརྒྱད་གསལ་བར་ཤར་བའི་ཚེ་མཛད་པའི་གདུང་དབྱངས་ཀྱི་གསོལ་འདེབས།
སློབ་དཔོན་པདྨའི་བསྟོད་པ། རྡོ་རྗེ་རྣལ་འབྱོར་མ་ཞལ་གཉིས་མའི་བསྟོད་པ།
རྩ་བའི་བླ་མ་རྣམས་ལ་བསྟོད་པ། གསང་འདུས་འཇམ་པའི་རྡོ་རྗེ། ཕྱག་ན་རྡོ་རྗེ་ཨུ་ཙརྻ། མགོན་པོ་ལྷ་ཆེན་དཔལ་འབར་བཀའ་གཏེར་རྣམས་ཀྱི་བརྒྱུད་འདེབས། འཇམ་རྡོར་ལྷན་ཐབས་ཀྱི་བཀྲ་ཤིས།
གསུང་ངག་རིན་པོ་ཆེའི་ཟིན་བྲིས་གཉིས། སྦྱོར་དྲུག་གི་སྔོན་འགྲོའི་ངག་འདོན་བདེ་བླག་ཏུ་རྟོགས་བྱེད་ནོར་བུའི་འཕྲེང་བ། ཁྱུང་ཁྲའི་སྒྲུབ་ཐབས། སྣ་ཚོགས་ཡུམ་དང༌།
ཁྱུང་ཁྲའི་རྗེས་གནང་གི་ཡི་གེ །འཇམ་དབྱངས་དཔའ་བོ་གྲུབ་པ་དང༌། དུད་སོལ་མའི་རྗེས་གནང་གི་ཟིན་བྲིས། གསན་ཡིག་རིན་ཅེན་བང་མཛོད། སློབ་མ་སོ་སོ་ལ་གནང་བའི་ཞལ་གདམས། བཀྲ་ཤིས། སྨོན་ལམ།
བཤད་པའི་ཐོ་ལ་སོགས་པ་ཡོངས་སུ་དྲིལ་ན་པོ་ཏི་གཅིག་ཙམ་མཛད་པ་ཐམས་ཅད་ཀྱང་དམ་པའི་ཆོས་ནི་ཐོག་མར་དགེ་བ། བར་དུ་དགེ་བ། ཐ་མར་དགེ་བ། དོན་བཟང་པོ། ཚིག་འབྲུ་བཟང་པོ་ཞེས་དང༌། མགོན་པོ་བྱམས་པས།
དད་དང་དགའ་དང་བློ་རྣམས་ཀྱི། །རྒྱུ་ཕྱིར་ཆོས་འདི་དགེ་བ་ཡིན། །དོན་རྣམས་གཉིས་ལྡན་གཟུང་སླ་དང༌། །ཞེས་གསུངས་པ་ལྟར་དགེ་བ་གསུམ་དང་ལྡན་ཞིང་དོན་གཉིས་སྟོན་ལ། སྡེབ་སྦྱོར་ལ་སོགས་པའི་འཇིགས་འཇིགས་མོ་གཙོ་བོར་མི་མཛད་ཀྱང༌།
གཟུང་

སླ་ཞིང་བརྗོད་བདེ་ལ་རྣ་བར་སྙན་པ་གཞན་ལ་ཕན་པ་འབའ་ཞིག་ཡོད་པ་ཡིན་ནོ། །གཞན་གྱིས་བྱས་པའི་ཡི་གེ་མཐའ་དག་ལ། །རང་རང་བློ་དང་བསྟུན་པའི་བཅོས་ཀ་དང༌། དབུ་ཞབས་ཚིགས་བཅད་སྤོས་ནས་ངས་སྦྱར་ཞེས།
།གླེགས་བམ་བརྒྱ་ཕྲག་བསྒྲིགས་ལ་ངོ་མཚར་ཅི། །ཚད་ལྡན་རྒྱུད་ཀྱི་ཆུ་གཏེར་དངོས་སུ་འཁྲུངས། །རྒྱུན་ལྡན་བླ་མའི་ཞལ་གདམས་འོད་ཀྱིས་ཕྱེ། །དོན་ལྡན་སྦྲང་རྩིས་གཏམས་པའི་དྲི་བསུང་ཅན། །སྐལ་ལྡན་བུང་བའི་ཚོགས་ཀྱི་བསོད་ནམས་བཞིན།
།གླེགས་བམ་གྲངས་སུ་འདྲེན་པས་ཆེར་ངལ་བའི། །མཁས་རློམ་ཁྱེད་རྣམས་སྙིང་ལས་ཆུང་གྱིས་དང༌། །ཅུང་ཟད་ཙམ་འདིས་གཞན་ལ་ཕན་པ་བཞིན། །ཁྱེད་ཀྱིས་སྦྱར་བ་ཀུན་གྱིས་ནུས་རེ་ཀན།
།དེ་ལྟར་འཆད་པ་དང་རྩོམ་པ་ལ་སོགས་པའི་མཁས་པའི་བྱ་བ་སྒྲུབ་པར་འོས་ལ་ཕན་ཆེ་བ་དེ་དག་ལྷུར་མཛད་པའི་མཐུས་གསུང་གི་བདུད་རྩིས་བློ་གྲོས་ཀྱི་ལུས་རྒྱས་ཏེ། རང་གཞན་གྱི་དོན་མཛད་པ་ལ་ངལ་བ་སྤངས་པའི་མཁས་གྲུབ་དུ་མ་ཞིག་བསྐྲུན་པར་མཛད་མོད།
ཐམས་ཅད་བགྲང་བར་ག་ལ་ནུས། མདོ་ཙམ་སྨོས་ན་རྗེ་བཙུན་ས་སྐྱ་པའི་སྙན་བརྒྱུད་ཡིད་བཞིན་གྱི་ནོར་བུས་ཐུགས་ཀྱི་བང་མཛོད་ཡོངས་སུ་གང་ཞིང་ཟབ་པ་དང་རྒྱ་ཆེ་བའི་དམ་པའི་ཆོས་ཀྱི་འཁོར་ལོ་སྒྱུར་བའི་དབང་ཕྱུག
།སའི་སྟེང་ན་འགྲན་པའི་ཟླ་ཐམས་ཅད་དང་བྲལ་བའི་དཔལ་ཆོས་ཀྱི་རྗེ་ཞྭ་ལུ་གསེར་ཁང་གི་གདན་ས་བཅུ་གསུམ་པ། མཁན་ཆེན་ཐམས་ཅད་མཁྱེན་པ་ཚར་ཆེན་ཆོས་ཀྱི་རྒྱལ་པོ་བློ་གསལ་རྒྱ་མཚོ་གྲགས་པ་རྒྱལ་མཚན་དཔལ་བཟང་པོའི་ཞལ་སྔ་ནས།
སྡེ་སྣོད་རྒྱ་མཚོའི་ཕ་རོལ་ཏུ་

སོན་ཞིང་གཞལ་དུ་སོན་པའི་ཡོན་ཏན་རིན་པོ་ཆེའི་ཕུང་པོ་ལ་དབང་འབྱོར་པའི་མཁས་བཙུན་གྲུབ་བརྙེས་སྒོ་རུམ་དབོན་རིན་པོ་ཆེ་ངག་དབང་བརྟན་པའི་རྡོ་རྗེ་རྒྱལ་མཚན་དཔལ་བཟང་པོ་སྒྱུ་ལུས་རྨི་ལམ་ལ་རང་དབང་བརྙེས་ཤིང་བླ་མ་དང་ལྷག་པའི་ལྷ་དུ་མ་ལས་དངོས་སུ་སྣང་བ་ཐོབ་པ་ངེས་པར་གྲུབ་པའི་དབང་ཕྱུག་བསམ་སྡིངས་པ་མཁན་རིན་པོ་ཆེ་སངས་རྒྱས་སེང་གེའི་ཞལ་སྔ་ནས།
བོད་ཀྱི་ཆོས་རྒྱལ་བྱང་ཆུབ་སེམས་དཔའི་གདུང་བརྒྱུད་དྲི་མ་མེད་པར་འཁྲུངས་ཤིང་ལུང་རྟོགས་ཀྱི་ཡོན་ཏན་དུ་མས་མཛེས་པ་གྲོམ་སྟོད་ཁའུའི་བྲག་རྫོང་གི་གདན་ས་པ་ལྷ་བཙུན་ཆོས་ཀྱི་རྗེ་ཤཱཀྱ་གྲགས་པ་རི་ཁྲོད་ཇོ་ནང་དུ་རྗེ་ཉིད་ཀྱི་གདན་ས་ལ་བཞུགས་པ་མཁན་ཆེན་ནམ་མཁའ་བཟང་པོ་བ།
རིག་པའི་གནས་ལྔ་ལ་མ་རྨོངས་ཤིང༌། མང་པོ་གསན་པ་རྒྱ་མཚོ་ལྟ་བུའི་ཕ་རོལ་ཏུ་སོན་ནས་སྐལ་ལྡན་རྣམས་ལ་ཆོས་ཀྱི་སྦྱིན་པ་ལྷུག་པར་སྩོལ་བའི་དཔལ་ཡོན་ཅན།
ལྡན་གྲོལ་གྱི་ཡོན་ཏན་བསམ་གྱིས་མི་ཁྱབ་པ་མངའ་བ་བདག་གི་བླ་མ་རུ་ཐོག་པ་བླ་ཆེན་འཇམ་པའི་དབྱངས་ནམ་མཁའ་གཟི་བརྗིད་ཀྱི་ཞལ་སྔ་ནས། སྡེ་སྣོད་རྒྱུད་སྡེ་རྒྱ་མཚོའི་ཕ་རོལ་སོན་ཞིང་རྒྱུད་གསུམ་མན་ངག་དང་བཅས་པ་ལ་སོགས་པའི་ཆོས་ཀྱི་འཁོར་ལོས་དབུས་གཙང་གི་ལྗོངས་མཛེས་པར་མཛད་པ་རྟ་མོ་གླིང་ཁའི་གདན་ས་པ་མཁས་པ་ཆེན་པོ་ནམ་མཁའ་དབང་ཕྱུག་པ།
ཆོས་གྲྭ་ཆེན་པོ་ངམ་རིངས་ཀྱི་སེང་གེའི་ཁྲི་ལ་ཞབས་ཀྱི་པདྨ་ངལ་གསོ་བའི་མཁན་པོ་པཎ་ཆེན་བཟང་པོ་བཀྲ་ཤིས་པ།
ཐུབ་བསྟན་རྣམ་པར་རྒྱལ་བའི་མཁན་ཆེན་འབུམ་རབ་འབྱམས་པ་དཔལ་ལྡན་རྒྱལ་མཚན་པ། མཉན་ཡོད་བྱ་རྒོད་གཤོངས་སུ་སྡེ་སྣོད་ཀྱི་བསྟན་པ་ཉིན་མོ་ལྟར་མཛད་

པའི་མཁན་ཆེན་ལུང་དང་རིགས་པ་སྨྲ་བའི་ཁྱུ་མཆོག་བློ་གྲོས་རྣམ་རྒྱལ་བ། ཐུབ་བསྟན་ཡངས་པ་ཅན་དུ་སྡེ་སྣོད་ཀྱི་བཤད་པ་ཡུན་རིང་དུ་མཛད་པས་བསྟན་པ་འཛིན་ནུས་པའི་དགེ་བའི་བཤེས་གཉེན་གྲངས་མེད་པ་བསྐྲུན་པར་མཛད་པའི་སློབ་དཔོན་མཁས་བཙུན་ཤཱཀྱ་དོན་ཡོད་པ།
ཐུབ་བསྟན་རྣམ་རྒྱལ་གྱི་ཆོས་གྲར་སྡེ་སྣོད་ཀྱི་བཤད་གྲྭ་སྐྱོང་བའི་སློབ་དཔོན་རིགས་པའི་ང་རྒྱལ་ཅན་རྟག་པ་རབ་འབྱམས་པ། ཐུབ་བསྟན་གསེར་མདོག་ཅན་གྱི་ཤངས་པ་གྲྭ་ཚང་གི་སློབ་དཔོན་དཀའ་བཞི་འཛིན་པ་ཉི་མ་པ།
གདན་ས་ཆེན་པོ་དཔལ་ལྡན་ས་སྐྱར་དབང་ལུང་མན་ངག་དུ་མའི་ཆོས་འཁོར་བསྐོར་བར་མཛད་པ་སྐྱེད་འཕྲེང་ཆོས་རྗེ། གོ་ཆ་དང་སྦྱོར་བའི་བརྩོན་འགྲུས་ཕུལ་དུ་བྱུང་བས་མང་དུ་གསན་པ་རྒྱ་མཚོའི་ཕ་རོལ་ཏུ་སོན་ཞིང་རྗེ་བཙུན་ས་སྐྱ་པ་གོང་མ་ལྔའི་བཀའ་འབུམ་རྫོགས་པ་ཉིད་ཀྱིས་ཕྱག་བྲིས་སུ་མཛད་དེ།
ལུང་ཚར་བཅུ་གསུམ་གནང་བ་སོགས་བསྟན་པའི་བྱ་བ་ལ་ངལ་བ་མེད་པའི་རྡོ་རྗེ་འཛིན་པ་ཆོས་ཀྱི་རྗེ་བདེ་བར་གཤེགས་པའི་བཀའ་འགྱུར་རོ་ཅོག་ལ་སོགས་པ་མང་དུ་ཐོས་པའི་དབང་ཕྱུག་རྩེ་ཆེན་ཀུན་མཆོད་སྤེ་བ་སློབ་དཔོན་ཆེན་པོ་བཀྲ་ཤིས་སེང་གེ་བ།
ནོར་བུ་སྒང་པའི་སློབ་དཔོན་ནམ་མཁའ་དཔལ་འབྱོར་བ། བཀྲ་ཤིས་གླིང་གི་སློབ་དཔོན། ཕྱིས་སུ་ས་སྐྱ་འཁོན་གྱི་གདུང་བརྒྱུད་ཀྱི་སློབ་དཔོན་པ་འཇམ་དབྱངས་བཤེས་གཉེན་པ། རྒྱང་ཆོས་སྡེའི་སློབ་དཔོན་རྣལ་འབྱོར་དབང་ཕྱུག་སངས་རྒྱས་རྒྱལ་མཚན་པ།
དེའི་གདན་ས་མདོ་སྔགས་གཉིས་ལ་མཁས་པ་སངས་རྒྱས་བཟང་པོ་བ། བོ་དོང་ཨེའི་ཆེན་པོ་སྟག་སྡེ་བ་བློ་གྲོས་རྒྱལ་མཚན། རྟ་ར་བ་ནམ་མཁའ་དོན་གྲུབ་གཟིམས་བྱང་སློབ་དཔོན་བློ་གྲོས་མཚུངས་མེད་སོགས་

ཆོས་གྲྭ་དེའི་གྲ་ཚང་སོ་སོའི་སློབ་དཔོན་ལ་སོགས་པ་མདོ་སྔགས་ལ་སྦྱངས་པ་དུ་མ། འགོས་པདྨ་གུང་བཙན་གྱི་སྐྱེ་མཐའ་སྤྲུལ་སྐུ་གཏེར་སྟོན་ཆེན་པོ་བྱར་རུང་ཁ་ཤོར་བ་སྔགས་འཆང་ཤཱཀྱ་བཟང་པོ། འཇའ་ལུས་རྡོ་རྗེའི་སྐུ་ལ་མངོན་པར་ཉེ་བའི་རྗེ་བཙུན་མ་འཁྲུལ་ཞིག་ཀུན་དགའ་ཆོས་ལྡན།
སྒྲོལ་ལམ་དྲག་པོའི་ཆོས་ལ་མངའ་བརྙེས་པ་གནམ་སྡིངས་པ་ཚེ་བདག་རྣམ་རྒྱལ། རྗེ་ཉིད་ཀྱི་གཅུང་པོ་དམ་ཅན་བྲན་དུ་འཁོལ་བའི་མཐུ་སྟོབས་ཅན་དཀོན་མཆོག་ལྷུན་གྲུབ།
རྫོགས་ཆེན་ཟབ་མོའི་ཆོས་ལ་དབང་འབྱོར་པ་ཟིངས་པ་རྟ་མགོའི་དཔོན་ཆེན་ལ་སོགས་པ་སྔ་འགྱུར་གྱི་ཆོས་ལ་མཁས་ཤིང་གྲུབ་པ་མང་པོ་སྟེ། མདོར་ན་གཞན་ལུང་རྟོགས་དང་རང་བཞིན་གྱི་ཡོན་ཏན་ཏིལ་འབྲུ་ཙམ་མ་མཆིས་ཀྱང༌།
བླ་མ་དམ་པ་དེའི་སྐུ་དྲིན་འཁོར་ཐབས་མེད་པ་སྙིང་ལ་དྲན་པས་གསོལ་བ་ཕུར་ཚུགས་སུ་འདེབས་པ་བདག་ལྟ་བུས་མཐའ་བརྟེན་པའི་ཞལ་སློབ་དུ་མ་ཞིག་གིས།
བསྟན་པ་རིན་པོ་ཆེ་སྲིད་མཐའི་བར་དུ་སྤེལ་བ་འདི་ཡིན་མོད། ཨ་ཧོ་སྐྱ་རེངས་ཤར་བའི་གཟི་བརྗིད་ཀྱིས། །ཉི་མའི་འོད་ཟེར་བླུན་པོ་ཡིས་ཀྱང་གོ །མཛེས་ལྡན་བུང་བ་རོལ་པའི་འཕུར་ལྡིང་གིས།
།པདྨའི་འཛུམ་དཀར་བཞད་པར་མི་ཤེས་སམ། །དམ་པ་ཁྱེད་ཀྱི་ཡོན་ཏན་ལྟ་ཅི་སྨོས། །སྲས་ཀྱི་ཐུ་བོའི་ཡོན་ཏན་ཆ་ཙམ་ལའང༌། །འཛིན་མའི་ཁྱོན་འདིར་འགྲན་ནུས་མ་མཐོང་ན། །ཤེས་ལྡན་སྐྱེ་བོ་སུ་ཞིག་ཐེ་ཚོམ་ཟ།
།མི་ཤེས་བླུན་པོ་འབུམ་ཕྲག་མང་པོ་ལས། །བློ་ལྡན་མཁས་པ་རེ་རེ་ཁྱད་པར་འཕགས། །གྲངས་མེད་རྨོངས་པས་བསྐོར་བའི་ཁེངས་ལྡན་རྣམས། །རང་སྤྱོད་མཐུན་པས་མགུ་བ་ཙམ་དུ་བས། །ཀྭ་ཡེ་ལེགས་པར་སོམས་དང་ཤེས་ལྡན་ཀུན།
།ཀུན་མཁྱེན་བླ་

མ་འདི་ཡི་གསུང་གི་རྒྱུན། །རྒྱུན་ཆགས་སྤེལ་མཁས་འདི་དག་རྣམས་ལ་ཡང༌། །ཡང་ཡང་མཇལ་བར་དཀའ་ཡི་གུས་པ་བསྐྱེད། །དེ་ལྟར་བདག་གི་བླ་མ་གདུལ་བྱ་འདུལ་བའི་དུས་མཁྱེན་ཅིང་ཐབས་ལ་མཁས་པ་འདིས། དགུང་ལོ་བཅུ་དྲུག་ནས་དྲུག་ཅུ་རྩ་བརྒྱད་ཀྱི་བར་དུ།
གདུལ་བྱ་སོ་སོའི་ཁམས་དང་བསམ་པ་དང་བག་ལ་ཉལ་དང་རྗེས་སུ་མཐུན་པར་ཆོས་ཀྱི་འཁོར་ལོ་རྒྱ་ཆེན་པོ་བསྐོར་ཏེ། སྲས་ཀྱི་ཐུ་བོ་རྣམས་ནི་ཡོངས་སུ་སྨིན་ཅིང་གྲོལ་ཏེ་མུ་མཐའ་མེད་པའི་འགྲོ་བའི་འདྲེན་པར་ནི་མངའ་གསོལ།
ཁ་ཅིག་ནི་རང་གི་དོན་མཐར་ཕྱིན་པ་ལ་བཀོད་དེ། མ་འོངས་པ་ན་འགྲོ་བ་སྒྲོལ་བའི་ནུས་ལྡན་དུ་མཛད། ཞལ་མཐོང་བ་དང་གསུང་ཐོས་པ་དང་སྐུའི་གྲིབ་མ་ཕོག་པ་ཚུན་གྱི་སེམས་ཅན་རྣམས་རང་རང་གི་སྐལ་བ་དང་འཚམ་པའི་མངོན་པར་མཐོ་བ་དང༌།
ངེས་པར་ལེགས་པ་ལ་བཀོད་ནས་ཐམས་ཅད་ཀྱང་མཐར་ཐུག་རྡོ་རྗེ་འཆང་ཆེན་པོ་ཉིད་ལས་མི་འདའ་བར་མཛད་དེ།
སྐུ་དེས་གདུལ་བར་འོས་པ་ནི་ཕལ་ཆེར་བཏུལ་ངེས་པའི་དོན་གྱི་བསྟན་པ་རིན་པོ་ཆེ་ནི་ཉིན་མོ་ལྟར་མཛད་པའི་མཐར། དག་པའི་ཞིང་ཁམས་གཞན་དག་ན་གདུལ་བྱ་དུས་ལ་བབ་པར་མཁྱེན་པ་དང༌། བདག་ཅག་ལ་སོགས་པ་ཞིང་འདིའི་གདུལ་བྱ་སྐལ་བ་དམན་པ་དག་གི་བསོད་ནམས་ཀྱི་བགོ་སྐལ་ནི་རེ་ཞིག་དེ་ཙམ་དུ་ཟད་པས།
ཡོངས་སུ་མྱ་ངན་ལས་འདའ་བ་ཆེན་པོའི་ཚུལ་སྟོན་པར་བཞེད་དེ། དམ་ཚིག་གསོ་བའི་དབང་བསྐུར་གསན་པར་དགོངས་ནས་ཆོས་ཀྱི་རྗེ་གྲུབ་ཆེན་སངས་རྒྱས་དཔལ་བ་སྤྱན་འདྲེན་ཞུ་བར་བརྩམས་པ་ན།
དེ་དུས་བོ་དོང་ཕྱོགས་ན་འབྲུམ་ནད་ཅིག་ཡོད་ཅིང༌། གདོང་ཁ་བའི་མི་ངོ་མང་པོས་འབྲུམ་པ་མ་ཐར་བས་ཕོ་ཉ་

འགྲོ་འདུག་ཙམ་ཡང་ཤིན་ཏུ་དཀའ་བར་བྱུང་བ་ན། བླ་མ་དམ་པའི་ཐུགས་ཀྱི་དགོངས་པ་ནམ་མཁའི་དབྱིངས་ལྟ་བུ་ལ། རང་རང་གི་བློ་དང་བསྟུན་པའི་སྤར་ཚོད་ཀྱིས་འཇལ་བའི་སྐུ་འཁོར་དང༌། སྦྱིན་བདག་ཆེན་པོས།
ད་ལམ་ཆོས་རྗེ་པ་སྤྱན་འདྲེན་ཞུ་བ་འདི་ཤིན་ཏུ་སྟབས་མ་བདེ་བ་ཞིག་ཡོང་འདུག་པས་ད་ལམ་འཐེན། ནད་འདི་ཐག་ཆོད་བསྟུན་ལེགས་པ་འདྲ་ཟེར་བ་སོ་སོ་ནས་ནན་ཏན་དུ་ཞུས་འདུག་པ་ལ། ད་ལམ་མ་མཇལ་ན་དེ་ནས་མཇལ་བའི་ངེས་པ་ཡ་མེད་གསུངས་སྤྱན་འདྲེན་པ་ཉིད་ལ་ཐུགས་ཐག་བཅད་དེ།
བཀའ་ལུང་གསལ་པོ་འདི་བཞིན་ཕེབས་འདུག་ནའང་ཆོས་རྗེ་པ་དེ་དགུང་ལོ་བརྒྱད་ཅུ་གྱ་གྲངས་པའི་བགྲེས་པོ་ཞིག་ཡོད་པ་དེ་ལ་དགོངས་པ་ཡིན་སྙམ་པ་ཙམ་ལས་སུས་ཀྱང་མ་རྟོགས་པར་འདུག
།ཁྱོད་ཀྱིས་མ་འོངས་གསལ་བར་མཁྱེན་པའི་བཀའ། །བསྩལ་མོད་གཞན་དུ་གོ་བའི་བདག་ཅག་རྣམས། །ནོག་དང་ལྐོག་ཤལ་སྤངས་པའི་བ་ལང་ཞིག །ལགས་བསམ་འོན་ཏེ་བདུད་ཀྱིས་བརླམས་པར་ངེས།
།དེའི་ཚེ་གླིང་བུ་ཞེས་བྱ་བའི་ཡུལ་ན་འབྲུམ་པ་མེད་པ་དེར་རྗེ་འདི་ཉིད་ཕྱག་ཕེབས་ཤིང༌། གདོང་ཁ་ནས་སྒྲུབ་ཆེན་རིན་པོ་ཆེ་ཡང་སྤྱན་དྲངས་ནས་ཞག་དགུ་བཞུགས། བདག་གིས་གླིང་བུ་ཐུག་ཕྱགས་ཕྱི་བྱས་ནས་ཕྱིར་ལོག་པའི་ཚེ།
དེ་འདྲའི་བཀའ་ལས་ཅི་བྱུང་ནའང་རིན་པོ་ཆེ་བ་སྤྱན་དྲོངས་པ་འདི་སེམས་བདེ་གསུང་མཉེས་མཉེས་དུ་མ་མཛད་ཀྱི་འདུག་པ་ལ། སྔར་མ་གསན་པའི་ཁག་ཆེ་བ་འདྲ་གསན་པ་ལགས་སམ་ཞུས་པས།
མིན་ད་གསར་པ་ཞུ་བའི་སྤྲོས་པ་བཅད་བདོག །རྒྱུ་ལམ་དང་ལམ་ཟབ་སོགས་ཆག་མེད་འདི་པ་ཞིག་གསོ་བ་ཡིན་གསུང་བ་ལ། ཅི་ཡིན། ཐུགས་དམ་འཆག་པ་ནི་མེད་དེ་འདྲའི་བཀའ་ལས་བསམ་པ་

ཙམ་སེམས་ལ་ཤར་ཞུ་ནི་མ་ནུས་ནམ་ཕེབས་སམ། ཕེབས་བསུ་ལ་ཡོང་བ་ལགས་ཞུགས་པས། སྤྱིར་བླ་མ་སྐྱེལ་ལ་སོགས་པ་དང་ཟེར་དགའ་མོད་ཡིན་ཏེ། སྡུག་གེ་མངའ་ཞབས་པ་འདི་ཚོ་གཟན་པ་ལས་མེད་པས་མ་འབྱོན་གསུང༌།
དེ་ནས་རྗེ་གྲུབ་ཆེན་རྗེའི་ཞལ་ནས་བདག་རྒན་པོ་འདི་ངོས་ལ་ཐུགས་རྗེས་གཟིགས་པར་ཞུ་གསུངས་པའི་ལན་དུ། ཝ་ལུང་གྲོག་པོ་ན་ཁྱི་རྒན་གྱི་རོ་མང་བ་གདའ་འམ་ཁྱི་གུའི་རོ་མང་པ་གདའ། གང་ལྟར་ཐུགས་དམ་སྐྱབས་འོག་ཞུའོ།
།གསུང་ཞེས་ཐོས་ཏེ། ཟླ་བའི་དཀྱིལ་འཁོར་དག་ལས་མེ་དཔུང་དང༌། །ས་མཆོག་ཙན་དན་ཤིང་ལས་ཚ་རེག་བཞིན། །མཚན་ལྡན་བླ་མ་དམ་པ་དེ་ཡི་གསུང༌། །སྙིང་ལ་གདུང་བྱེད་སྔོན་མེད་འདི་འདྲ་ཐོས།
།དེ་ནས་ཉེར་དགུའི་ཉིན་རྟ་རིན་ཐོག་བྱ་བའི་ལྗོངས་སྐྱིད་པོ་ཞིག་ཡོད་པ་དེར། གནས་གསར་ནས་ཞལ་ངོ་རྣམས་ཐབ་བཏེག་ནས་བསུ་བ་ལ་བྱོན། གདན་བཞེས་དེར་མཛད་དགྱེས་པའི་གསུང་མང་པོ་བྱོན་ཏེ་དེ་ནུབ་རྫོང་དུ་དགོངས་ཕེབས་ཤིག་མཛད།
།དེ་དུས་དབྱར་ཉི་ལོག་ཆར་ཀྱང་ཕེབས་པའི་དུས་ཡིན་མོད། སྐྱེས་བུ་དམ་པ་འདི་ལྟ་བུ་ཞིང་གཞན་དུ་གཤེགས་པ་ན་དཀར་ཕྱོགས་པ་རྣམས་ཡིད་མི་དགའ་ཞིང༌། ནག་པོའི་ཕྱོགས་འགོ་འདེགས་པར་བྱེད་ལ།
དེའི་མཐུས་འབྱུང་བ་རྣམས་ཀྱང་གཡོ་བར་འགྱུ་བ་ཆོས་ཉིད་ཡིན་པས། དེའི་ཉིན་དུས་མ་ཡིན་པའི་རླུང་ཆེན་པོ་ཞིག་ཀྱང་གློ་བུར་དུ་ལངས། ར་ཆུ་སོགས་ཕྱོགས་དེའི་འབབ་ཆུ་དང་རྫིང་བུ་ཐམས་ཅད་ཀྱང་སྐད་ཅིག་ལ་སྐམས།
གཡས་རུ་གཙང་པོ་ཡང་འདོམ་རེ་ཙམ་གློ་བུར་དུ་བྲི་བ་སོགས་མི་དགེ་བའི་ལྟས་མང་པོ་ཞིག་ལྷགས་མོད། བླུན་བུ་བདག་ཅག་ལ་སོགས་པ་དང་ལྟ་ཅི།

ཤེས་ལྡན་རྣམས་ཀྱང་གང་ཡིན་ཟེར་བ་ཙམ་ལས་རྟོགས་དཔྱོད་ཀྱང་མི་འཇུག་པ་ཞིག་བྱུང་སྟེ། ཀྭ་ཡེ་སེམས་དང་བྲལ་བའི་བེམས་པོ་ཡང༌། །དམ་པས་འབོར་བར་ངེས་ནས་མྱ་ངན་གྱི། །རྣམ་འགྱུར་མི་རུང་དེ་དང་དེ་བསྟན་མོད།
།སེམས་ལྡན་རྣམས་ཀྱིས་ད་དུང་ངོ་མི་ཤེས། །གླིའུ་ནས་ཕེབ་ནས་ཞག་འགའ་ནས། རྗེ་བཙུན་རིན་པོ་ཆེས་ཕྱག་དཔེ་པོ་ཏི་གཅིག་ཞལ་ཕྱེ་བས། ཐེག་ཆེན་ཆོས་ཀྱི་རྒྱལ་པོས་མཛད་པས་མན་ངག་ཀུན་གྱི་སྙིང་པོ་ནོར་བུའི་ཕྲེང་བ་ཞེས་བྱ་བ་འཕོ་བའི་གདམས་པ་ཟབ་མོ་སྟོན་པ་དེ་འཐོན་འདུག་པས།
དེ་ཁ་སིང་ནས་བཙལ་བས་མ་རྙེད། དེ་དགོས་པ་ཡོད་པས་ཟུར་དུ་ཐོན་གསུང༌། ཕྱག་ཏུ་ཕུལ་བས་ད་ཡང་འདི་ཚོ་གྲབས་བྱེད་དགོས་པ་གདའ་གསུང༌།
དེ་ཉིན་ཇོ་ནང་ན་དབོན་སྒྲུབ་ཆེན་མ་ཞིག་ཡོད་པ་དེའི་ཞུ་ཡིག་ན། ཇོ་ནང་བསམ་གཏན་གླིང་ན་ཡོད་པའི་ཆུ་མིག་བཟང་པོ་དེ་གློ་བུར་དུ་སྐམས་འདུག་པ་བགྲེས་མོ་རྣམས་གསུང་དུས་འདི་གཞན་སྐམས་མ་མྱོང༌།
སྔོན་རྗེ་ནམ་མཁའི་མཚན་ཅན་རྩེ་ཆེན་དུ་གཤེགས་པའི་ཚེ་སྐམས་བྱུང༌། ད་ལམ་ཀྱང་རྗེ་ཀུན་དགའི་མཚན་ཅན་ལ་སྐུ་དོག་ཡོད་པ་ཡིན་ནམ། ཞེས་གླེང་གི་འདུག་པས་དེར་སྐུ་རིམ་བཞིན་གནང་ན་ལེགས་བསམས་ཞུ་བ་རྗེ་དབོན་དྲུང་དུ་ཕུལ་འདུག་པ་སྙན་དུ་བཏབ་པས་ཀྱང་ཅི་ཡང་མི་གསུང་སྟེ།
ཅང་མི་གསུང་བས་དེ་དེ་བཞིན་དུ་འཛིན་ཏོ་ཞེས་དགོངས་པར་འདུག་སྟེ། ངེད་རང་རྟག་འཛིན་ཆེ་ཞིང་སེམས་རྨོངས་པ་དང༌།
སྔར་ཡང་ཞིང་གཞན་དུ་གཤེགས་པའི་ལུང་བསྟན་སོགས་རིམ་པར་བྱུང་ཡང༌། རྗེ་ཉིད་ཀྱི་ཐུགས་རྗེ་དང་ཐུགས་དམ་གྱི་བྱིན་རླབས་ཀྱིས་ཞིང་འདིར་བཞུགས་པ་ཡིན། ད་དུང་ཡང་དེ་ཀར་ཡོང་སྙམ་པ་ལས་གཞན་བློ་ལ་འཆར་རྒྱུ་མ་བྱུང་ཞེས་དབོན་

རིན་པོ་ཆེ་ཉིད་གསུང་སྟེ། ཐུབ་པའི་དབང་པོས་ལན་གཉིས་ལན་གསུམ་དུ། །གསུངས་ཀྱང་ཀུན་དགའ་བོ་ཡིས་རྟོགས་མ་ནུས། །དེ་བཞིན་བླ་མ་མཆོག་འདིས་ལན་གཉིས་སུ། །གསུངས་མོད་མཁྱེན་ལྡན་དེས་ཀྱང་མ་དགོངས་པ།
།འདི་ཀོ་བདུད་ཀྱིས་ཉེ་བར་བརླམས་པའམ། །འོན་ཏེ་རྟག་འཛིན་ཁོ་ནས་བསླུས་པ་ཡིན། །ཡང་ན་མྱ་ངན་ཟུག་རྔུས་བསྲེགས་དོགས་ནས། །ཉིད་ཀྱིས་གོ་བ་མེད་པར་མཛད་དམ་སྙམ། །དེ་དུས་དབོན་རིན་པོ་ཆེས་དོན་དེ་དགོངས་ནས་ཞུ་བ་བྱུང་ན་ཐུགས་གཙིགས་ཆེ་ཞིང་ཐུགས་ཀྱི་བསྟད་སོ་ཡིན་པ་དང༌།
ཐུགས་ཀྱང་སྒམ་པོ་ཞིག་བདོག་པས་འདས་མ་འོངས་ཀྱི་སྣང་ཚུལ་ཁ་ཅིག་མི་གསུང་བའི་ངེས་པ་མི་འདུག་མོད་སྣང་ཚུལ་དེ་ལས་མ་བྱུང༌།
དེ་ནས་བདག་ནི་དམྱལ་བའམ། གཤིན་རྗེའི་གྲོང་དུ་འགྲོ་བ་ལས་ཀྱང་ཆེས་འཚེར་ཞིང་སྡུག་པ་ཞིག་ཡོད་ནའང༌། ངེད་རང་གི་ཡབ་ཡུམ་སྤུན་ཟླ་ཐམས་ཅད་ཀྱིས་ལྟོ་རྫོང་པ་བཞིན་དུ་ཞི་དྲག་དུ་མའི་སྒོ་ནས་དབྱེན་བཅོས།
བླ་མ་དམ་པས་དུས་གསུམ་གསལ་བར་གཟིགས་བཞིན་དུའང་བདག་བསོད་ནམས་དང་མི་ལྡན་པ་ཕྱགས་ཕྱིར་མེད་ན་ལེགས་པར་དགོངས་པའམ། གཞན་ངོ་བསྲུང་བ་ལ་གཙོ་བོར་མཛད་པ་ཞིག་བདོག་པས་ཉེ་འབྲེལ་ཆོས་ཞུས་པ་ལ་གསན་པ་ཡིན་མིན་མི་ཤེས།
ཕྱིན་པ་ལེགས་གསུང་བཀའ་གནང་བ་ཟློག་མ་ནུས་པར། རྟ་ནག་ལ་འགྲོ་བའི་ལམ་དུ་ཞུགས། འགྲོ་ཁར་གསེར་ཞོ་གང་རྒྱ་འཕན་ལེགས་པོ་ཞིག་ཡོད་པ་དེ་ཁྱེར་ནས་བྱིན་རླབས་ཞུ་བར་ཕྱིན་པས།
གཟིམས་མལ་ན་མི་བཞུགས་པར། བདེ་བ་ཅན་གྱི་བཞུགས་གདན་ལ་བཞུགས་འདུག་པ་མཐོང་མ་ཐག །སྔར་དང་ཡེ་མི་འདྲ་བའི་གདུང་བ་ཆེན་པོ་ཞིག་

བྱུང་ནས་མཆི་མ་མང་པོ་ཤོར། སྐད་ཀྱིས་བརྣངས་པ་ཙམ་དུ་ངུས། མགོ་ས་ལ་བརྡེབས་ཤིང་བཙལ་བའི་ཕྱག་ལ་གྲངས་ཀྱི་འདི་ཡིན་ཞིག་མ་བྱུང་འདུག་པས་མ་བཤུམ་པར་འདིར་བྱོན། ངས་བྱིན་བརླབས་བྱས་ཀྱི་གསུང་དྲུང་དུ་ཕྱིན་པ་ན་མཆི་མ་རྣམས་ཕྱག་གིས་ཕྱིས་ནས་བྱིན་རླབས་བཀའ་བསྒོ་རྒྱས་པོ་ཞིག་མཛད༌།
ང་ལའང་སོམས་ལ་ཐོས་བསམ་སྒོམ་གསུམ་ལ་གཡེལ་བ་མ་བྱེད་ཅིང༌། ང་ཁྱེད་ལ་རེ་ཆེན་པོ་ཞིག་ཡོད་དོ། །གསུང་བདུད་རྩི་རིལ་བུ་བདུན་གནང༌།
བདག་གི་ཕྱི་མ་མེད་པའི་ཕྱག་དེ་ཕུལ་ནས་འབྲལ་མི་ཕོད་བཞིན་དུ་ཕྱིན་ཏེ། སྒོ་ནང་ནས་སླར་ལོག་སྟེ། དུས་དང་གནས་སྐབས་ཐམས་ཅད་དུ་སྐྱབས་མགོན་རེ་ ས་གཞན་མི་བདོག་པས་ཐུགས་རྗེས་གཟིགས་པར་ཞུའོ་ཞུས་པས་ཞལ་འཛུམ་མཛད་དེ་ཐུགས་རྗེས་ལོས་གཟིགས།
ངས་དུས་ཐམས་ཅད་དུ་ཁྱོད་མ་བརྗེད་པ་བྱེད་ཀྱི་ཡོད་གསུངས་ཏེ། བསོད་ནམས་ཀྱི་བགོ་སྐལ་མཐར་བཏུགས་པ་བདག་གི་བླ་མ་དམ་པ་ཁམས་གསུམ་ན་རྙེད་པར་དཀའ་བ་འདིའི་ཞལ་གྱི་དཀྱིལ་འཁོར་དངོས་སུ་མཐོང་བ་དང༌།
གསུང་གི་བདུད་རྩི་ཐོས་པའི་ཐ་མ་འདི་ཡིན། ལས་ནག་དུས་སུ་སྨིན་པར་མྱུར་དེད་ནས། །ལམ་ནག་དམྱལ་བའི་གཡང་སར་ལྷུང་བ་བཞིན།
།རྟ་ནག་ཕྱོགས་དེར་འགྲོ་བ་འདི་བརྩམས་ཚེ། །བདུད་ནག་དགའ་བའི་གར་སྟབས་ཅིས་མི་སྒྱུར། །མཆོག་གི་བླ་མ་དེ་ཡི་ཞལ་བཟང་པོ། །ནམ་ཡང་འབྲལ་བ་མེད་པའི་མིག་དང་སྙིང༌། །མྱ་ངན་མཆི་མས་སྦགས་པའི་སྐལ་ངན་དེས།
།ཕྱི་མ་མེད་པའི་ཕྱག་དང་གཏམ་འདི་ཞུས། །བསླུ་མེད་ཁྱེད་ཀྱིས་བདེན་པར་ཞལ་བཞེས་ཏེ། །ཐུགས་རྗེས་བདག་ཅག་འབྲལ་མེད་སྐྱབས་ལགས་མོད། །གསུང་གི་ཐ་མར་གྱུར་པ་འདི་ཐོས་

ནས། །བདག་སྙིང་འགས་པར་མི་གྱུར་ཅི་ཡིན་ཀ །དེ་ནས་བདག་གི་བྱུར་ཞལ་ལ་རྗེ་བཙུན་དབོན་རིན་པོ་ཆེ་ཡང་དེར་མ་བཞུགས་པར་བདག་དཔོན་སློབ་རྣམས་ཀྱིས་ནི་རྟ་ནག་ལ་ཕྱིན། གདོང་ཁར་རྗེ་གྲུབ་ཆེན་སྙེལ་པོ་ཞིག་བྱུང་འདུག་པས།
རྗེ་འདི་ལ་བཀའ་ཤོག་མཛད་དེ། ཁམས་མ་བདེ་བ་འདི་བྱད་ཁའི་རྣམ་པ་ཞིག་ཡིན་འདྲ་བས། དེ་ནས་གུར་ཞལ་གང་རིགས་ཀྱི་གཏོར་བཟློག་མཛད་དགོས། ཕུད་ཕྱེ་སོགས་ཀྱང་ཕུལ་ཡོད་ཕེབས་པ་ལྟར་བླ་མའི་སྐུ་རིམ་ལ་ཐུགས་ཤིན་ཏུ་སྤྲོ་བ་དང་བཅས་པས་གུར་ཞལ་གཉིས་ཀའི་གཏོར་ཆེན་མཛད་པས་རྗེ།
སྒྲུབ་ཆེན་འཕྲལ་དུ་སྐུ་ཁམས་ལེགས་པར་དྭངས། སླར་ཞལ་དཀར་གྱི་གསོལ་ཇ་ཞུ་བར་ཡང་གནང་འདུག །དེ་ནས་ཧོར་ཟླ་དྲུག་པའི་ཉེར་དྲུག་གི་ནུབ།
སྐུ་ཁམས་ཅུང་ཟད་སྙེལ་བའི་ཚུལ་བསྟན་སྐུ་རིམ་རྒྱ་དཔངས་ཆེ་བ་དང༌། དྲུང་ཆེན་སེར་པོ་བས་གསོལ་སྨན་གྱི་འཕྲོད་བསྟེན་ཀྱང་ཅི་རིགས་པར་ཕུལ་པས་བདེ་སྐྱེད་ཀྱི་ཚུལ་བསྟན།
སྦྱིན་བདག་ཆེན་པོས་ཞལ་དཀར་ཡང་ཞུས། ཉེར་བདུན་བརྒྱད་དགུའི་ཉིན་པར་རྣམས་སྐུ་ཤེད་ཆུང་བ་ཙམ་མ་གཏོགས་སྙེལ་བའི་རྣམ་པ་ཅི་ཡང་མེད་པར་འདུག་པས་ཐམས་ཅད་བློ་བདེ་བར་གྱུར་མོད།
རྗེ་ཉིད་ནི་ཐུགས་བདེ་ཉམས་ཆེ་ཞིང་ཐུགས་དམ་གྱི་རིམ་པ་དུས་གཏོར་སོགས་སྔར་འཁྱུད་བཞིན་མཛད་ལ། གཟིམས་ཆུང་ནས་ཕྱིར་ཕེབས་ཁར། གནས་གསར་ནས་སྡེ་པ་ཆོས་ཀྱི་རྒྱལ་པོ་སྐུ་དྲུང་དུ་བོས་ནས། གཏོར་མ་འདི་འབུལ་རྒྱུ་ཡིན།
འདི་དག་རེ་ཞིག་འཇོག་རྒྱུ་ཡིན་ཅེས་གསུང༌། བདེ་བ་ཅན་གྱི་བཞུགས་གདན་ལ་ཕེབས་ནས་དེར་བཞུགས། དེ་ནས་ཉེར་དགུའི་དགོངས་ཐུན་གྱི་ཐུགས་དམ་གྱི་སྒང་ལ་ཕྱག་གཡོན་རྣམས་སྤྲུག་པ་དང༌།
ཕྱོགས་སུ་གདེང་བ་སོགས་གར་གྱི་རྣམ་པ་མང་པོ་མཛད་ཀྱི་འདུག་ནས། དྲུང་ཆེན་སེར་པོ་བས་ད་ཅི་ནས་འདི་འདྲ་མཛད་ཀྱི་གདའ་བ་གང་ལགས་

ཞུས་པས། བསྐྱེད་རིམ་ཤིན་ཏུ་གསལ་བ་ཞིག་བྱུང་བས་དེའི་ལད་མོ་བྱས་པ་ཡིན་ནམ་གསུང༌། སྲོད་ཐུན་ཀྱང་རིམ་བཞིན་མཛད། བདག་གིས་ཕུལ་བའི་རྒྱ་འཕན་དེ་དང་དཀར་མེ་མང་བ་ཞིག་ཐེག་མཆོག་ཕོ་བྲང་དུ་ཕུལ་ཤོག་གསུང༌།
མར་མེ་ལེགས་པོ་འདུག་གམ་གསུང་གདའ་ཞུས་པས་གོ་བཅད་ངའི་ལམ་ཕྱྭ་ཡིན་མོད་ཅེས་གསུང༌། ཁོང་རྣམས་ལ་ལམ་གྱི་གྲོགས་ཞུ་དགོས་པས་རབ་འབྱམས་པས་དགུ་གཏོར་བཟབས་ལས་མཛད། ངས་འདི་ག་ནས་གཏོར་བསྔོ་རྒྱས་པོ་ཞིག་བྱ་ཡིས་གསུང་སྟེ།
གཅུང་པོ་ཆོས་ཀྱི་རྗེ་མཐུ་སྟོབས་ཀྱི་དབང་ཕྱུག་དེ་གཟིམས་ཆུང་དུ་རྔ་བརྡུངས་སོགས་མཛད། རྗེ་ཉིད་བདེ་བ་ཅན་དུ་བཞུགས་ནས་རྔ་དྲིལ་སོགས་སྐུ་ཁམས་གསོ་ན་ཡོད་དུས་ལས་ཀྱང་བདེ་བ་དང་བཅས་མཛད་ཀྱི་འདུག་ཅེས་ཐོས།
དེ་ནས་རེ་ཞིག་ན་བདག་གི་ཕས་ཐུགས་དམ་གསལ་པོ་ཡོད་དམ་ཞུས་པས། རྡོ་རྗེ་འཆང་བློ་གྲོས་རྒྱལ་མཚན་དཔལ་བཟང་པོའི་སྐུ་དྲིན་ལས་ཏིང་ངེ་འཛིན་ཤིན་ཏུ་གསལ་བར་ཡོད་གསུང༌།
དེ་ནས་གཞན་གསུང་ཆེར་མ་བྱོན། ཅུང་ཟད་ཐོས་པ་ལ་ནི། ཨོཾ་ཨཱཿཧཱུྃ་ཧོ་ཧཾ་ཀྵཿཁོ་ན་གསུང་གི་འདུག་ཟེར། དེར་བསོད་ནམས་དང་ལྡན་པའི་སྐུ་འཁོར་དང༌། སྦྱིན་པའི་བདག་པོ་གནས་གསར་པའི་ཞལ་ངོ་དེར་བཞུགས་པ་ཐམས་ཅད་དྲུང་དུ་ལྷགས་ནས་བྱིན་རླབས་ཞུས།
སྨོན་ལམ་བཏབ། ཞབས་སྤྱི་བོར་བླངས་ཏེ་གསོལ་བ་བཏབ་པའི་མཐར། བདག་གི་ཕས་རྗེ་བཙུན་རྡོ་རྗེ་འཆང་ཆེན་པོ་བདག་ཅག་རིགས་བརྒྱུད་འཁོར་དང་བཅས་པ་ཐམས་ཅད་སྐྱེ་བ་དང་ཚེ་རབས་དང་སྲིད་པ་ཐམས་ཅད་དུ་རྗེས་སུ་འཛིན་པ་དང༌།
ཁྱེད་གང་དུ་བཞུགས་པའི་ཞབས་དྲུང་དུ་སྐྱེ་བར་བྱིན་གྱིས་བརླབ་ཏུ་གསོལ་ཞེས་ཞུས་པས། སྤྱན་གྱིས་

གཟིགས་ཤིང་ཞལ་འཛུམ་པ་ཞིག་མཛད། དེ་མ་ཐག་གཟུགས་སྐུའི་བཀོད་པ་ཆོས་དབྱིངས་སུ་བསྡུ་བའི་ཚུལ་བསྟན་ཏེ། དེའང་སྔར་སྨོས་པ་ལྟར་དགུང་ལོ་བཅུ་དགུ་ལས་མི་བཞུགས་པ་དེ་བཞི་བཅུ་ཞེ་བཞིའི་བར་བསྲིངས།
དེ་ནས་སྲོག་རྩོལ་ཞག་བདུན་པ་དེས་དྲུག་ཅུ་རྩ་གཅིག་གི་བར་བསྲིངས་འདུག་ལ། དེ་ལོ་སྐུ་དོག་ཤིན་ཏུ་ཆེ་བ་ཡོད་འདུག་པ་ལྟར་གཅུང་པོ་ཆོས་ཀྱི་རྗེའི་མནལ་ལམ་དུ་བདེ་བ་ཅན་ལ་སྤྱན་འདྲེན་པ་མང་པོ་ལྷགས།
རྗེ་ཉིད་ཀྱང་འབྱོན་སྤྲོ་བར་འདུག་པ་ལ། བསེ་འབག་ཡིན་སྙམ་པ་ཞིག་གིས་ཕྱག་ཕུལ་ཏེ་ཡུན་རིང་དུ་བཞུགས་དགོས་ཞུས་པ་ན། རྡོ་རྗེ་འཕྲེང་བ་དང༌། མཁའ་འགྲོ་རྒྱ་མཚོ་འདི་གཉིས་དར་པོ་མི་འདུག་པས་འདི་གཉིས་སྤེལ་ཐུབ་པ་ཞིག་བྱས་ཏེ་ལོ་ལྔ་བསྡད་ནས་ཡོང་གི་ཞེས་ཕོ་ཉ་བ་དེ་དག་བཟློག་པར་མཛད་པ་གསལ་པོ་ཞིག་བྱུང་འདུག་པ་ལྟར།
བོ་དོང་རྫོང་གི་གཟིམས་ཆུང་ཕུན་ཚོགས་རབ་བརྟན་དུ་རྡོ་རྗེ་བཟླས་པ་ཞག་བདུན་པ་ཞིག་མཛད་པ་དགུང་སྐེག་ལས་གྲོལ།
དེ་ནས་ལོ་རེ་བཞིན་སྦྱིན་བདག་ཆེན་པོས་གསོལ་བ་བཏབ་སྟེ། ཇོ་ནང་ནས་སྒྲུབ་ཆེན་མ་བདེ་བ་དཔལ་མོ་དཔོན་སློབ་ལྔ་དྲུག་རེས་ལོ་རེ་བཞིན་བརྟན་བཞུགས་འབུལ་བ་དང༌།
རྡོ་རྗེའི་བཟླས་པ་ཡང་ལོ་རེ་བཞིན་མཛད་ཀྱི་འདུག་པའི། སྟག་མོ་བརྟན་བཞུགས་ཀྱི་སྐབས། བདག་ཀྱང་རྟ་ནག་ནས་ཞབས་དྲུང་དུ་སླེབ། ཚོགས་འཁོར་གྱི་ཐོག་ཏུ་འབུལ་བ་རྒྱ་ཆེན་པོ་དང་བཅས་སྦྱིན་བདག་ཆེན་པོ་ཡབ་ཡུམ་སྲས་བཅས་ཀྱིས་ཡུན་རིང་དུ་བཞུགས་པའི་གསོལ་བ་འདེབས་ཀྱི་འདུག་པ་ལྟར།
བདག་གིས་ཀྱང་གཉན་ལོཙྪ་བ་དང་སྒྲུབ་ཆེན་ཁྱུང་པོ་སོགས་ཀྱིས་སྐུ་ཚེའི་ལོ་རྒྱུས་ཞུས། དེ་ཙམ་བཞུགས་པར་ཞུས་པས་བཞད་པ་ཙམ་ཞིག་མཛད།
བདག་ལ་གསོལ་རས་གསུམ་གནང་བའང་བརྡ་ཐབས་སུ་འདུག་མོད་ཕྱིས་སུ་གོ་བ་ཙམ་དུ་གདའ། མདོར་ན། ཐུབ་པའི་དབང་པོ་ཆོས་ཀྱི་དབྱིངས་སུ་སྙོམས་པར་བཞུགས་ནས་དུས་འཁོར་བ་ལྟར་ན་ལོ་གཉིས་སྟོང་སུམ་བརྒྱ་

དང་དོན་བདུན་འདས་ཤིང༌། རྗེ་ཉིད་ཀྱིས་དགུང་ལོ་དྲུག་ཅུ་རྩ་བརྒྱད་བཞེས་པ་མེ་ཕོ་འབྲུག་གི་ལོ། །ཟླ་བ་དྲུག་པའི་ཉེར་དགུའི་མཚན་སྔ་ཕྱེད་ཙམ་ན་རྒྱུད་སྡེ་ཟབ་མོ་ནས་བཤད་པའི་འདའ་ཁ་མས་མཚམས་སྦྱར་ཏེ་མཁའ་ཁྱབ་ཀྱི་ཏིང་ངེ་འཛིན་འགོག་པ་བདེན་པ་རྣམ་པར་གྲོལ་བའི་ཡེ་ཤེས་ཀྱི་སྐུ་མངོན་དུ་མཛད་དེ།
དཔའ་བོ་དང་རྣལ་འབྱོར་མ་རི་རབ་ཀྱི་རྡུལ་དང་གྲངས་མཉམ་པ་ནམ་མཁའི་གཏོས་ཡོངས་སུ་གང་བ་རྣམས་ཀྱིས་ལྷ་རྫས་ཀྱི་མེ་ཏོག་ལ་སོགས་པའི་མཆོད་པ་དཔག་ཏུ་མེད་པས་མཆོད་ཅིང་གདུགས་དང་རྒྱལ་མཚན་དང་བ་དན་གཡོ་བ་ལ།
རོལ་མོའི་སྒྲ་དབྱངས་སྙན་པོ་དང་བཅས་པས་སྤྱན་དྲངས་ཏེ། གནམ་གང་གི་ཉི་མ་ཕྱེད་ཙམ་ན་ཐག་ཅེས་པའི་སྒྲ་ཆེན་པོ་དང་ལྷན་ཅིག་ཏུ་དབུའི་གཙུག་ཏོར་སོར་བཞི་ལྷག་པར་གྱེན་དུ་འཕགས་ཏེ།
ཡེ་ཤེས་ཀྱི་རླུང་གིས་གཙུག་ཏོར་ཕུག་ནས་མཆོག་གི་གྲོང་ཁྱེར་དུ་གཤེགས་ནས་རྡོ་རྗེ་འཛིན་པའི་ཡེ་ཤེས་ཀྱི་སྐུ་མངོན་དུ་མཛད་པ་ཡིན་ནོ།
།ཨེ་མ་སྲིད་ལམ་དུབ་པས་ཆེར་ངལ་བ། །བདག་ཅག་འཁོར་མཚོ་སྒྲོལ་བའི་དེད་དཔོན་མཆོག །བསོད་ནམས་དབང་གིས་ལན་ཅིག་རྙེད་པ་དེ། །རྨི་ལམ་ནོར་བུ་ཇི་བཞིན་དེ་རིང་གཏོར།
།མཐོང་ཚེ་དུག་གསུམ་མུན་པ་ཀུན་སེལ་ཞིང༌། །ཉམས་རྟོགས་པདྨ་གསར་དུ་ཁ་འབྱེད་པ། །ཕན་བདེའི་སྦྲང་རྩི་རྒྱས་ལ་མི་ངལ་བའི། །ནམ་མཁའི་ནོར་བུ་ཆོས་དབྱིངས་ནུབ་རིར་སོན། །ཐོས་པ་ཙམ་གྱིས་སྙིང་ལ་ཀུན་དགའ་སྟེར།
།བསམས་ནས་འཁོར་བའི་གཅོང་ཆེན་དྲུང་ནས་འབྱིན། །སྙན་ཅིང་འཇེབས་ལ་དོན་བཞིན་འདོམས་པའི་གསུང༌། །ད་དུས་ཐོས་པའི་སྐལ་བ་ཅི་ཞིག་ཡོད། །ཆོས་རྗེ་མཁས་གྲུབ་གཞན་དག་མཐོང་བས་ཀྱང༌།
།ཆོས་རྒྱལ་དེ་ཉིད་སྙིང་གི་དཀྱིལ་ནས་དྲན། །ཆོས་བཞིན་གདུལ་

བྱ་འདུལ་བའི་འདྲེན་པ་དེ། །ཆོས་དབྱིངས་གདོད་མའི་དབྱིངས་སུ་མྱ་ངན་འདས། །ཀྱི་ཧུད་གྲུ་ཆེན་ཞིག་པའི་ཚོང་པ་བཞིན། །མགོན་མེད་སྲིད་མཚོར་ལྷུང་བའི་ཉམ་ཐག་རྣམས། །བོར་ནས་གདོད་མའི་དབྱིངས་སུ་ངལ་བསོ་བ།
།ཀྱེ་མ་ཧོ་ཐུགས་རྗེའི་དེད་དཔོན་གང་དུ་སོང༌། །ཆོས་རྒྱལ་དག་པའི་དབྱིངས་སུ་གཤེགས་གྱུར་པས། །གསུང་རབ་བློན་པོ་ཁྲོས་ནས་གསུང་མི་འབྱིན། །གདུལ་བྱའི་སྐྱེ་བོ་འདུལ་བའི་སྐྱོན་མེད་ཁྲིམས།
།ལྗོངས་འདིར་ནུབ་པར་འགྱུར་ལ་ཐེ་ཚོམ་མེད། །ས་བཅུའི་དབང་པོས་བརྟེན་པའི་འཁྲུལ་མེད་ལམ། །ངེས་དོན་དུས་ཀྱི་འཁོར་ལོ་ཡིད་བཞིན་ནོར། །བཤད་སྒྲུབ་རྒྱལ་མཚན་རྩེ་ནས་ལྷུང་བའི་མཐུས། །གདུལ་བྱའི་རེ་བ་འགེངས་པའི་ནུས་པ་ཉམས།
།དམ་པའི་ཉིན་བྱེད་ནུབ་རིར་སོན་མ་ཐག །སྐྱོན་མེད་བསྟན་པའི་ཕྱོགས་ཀུན་མུན་པར་སོང༌། །འགྲོ་བའི་བདེ་སྐྱིད་པདྨོ་ཁ་ཟུམ་ཞིང༌། །ནག་ཕྱོགས་འབྱུང་པོའི་བྱ་རྣམས་གད་མོ་འབྱིན།
།ཀྱེ་ཧུད་གཏམ་ངན་འདི་འདྲ་མ་ཐོས་ལ། །བླ་མའི་ཞལ་བཟང་མིག་གིས་མཐོང་བཞིན་དུ། །འཆི་བའི་གནས་སྐབས་ཐོབ་པའི་སྐལ་མེད་བདག །གྲངས་མེད་སྡིག་པའི་འབྲས་བུས་སྨིན་པར་ངེས།
།ཀྱི་ཧུད་འདི་འདྲའི་གནས་སྐབས་མཐོང་ན་ཡང༌། །དུམ་བུར་མི་གས་སྙིང་འདི་རྡོ་རྗེར་ངེས། །ད་དུང་ཟ་ཉལ་འཆག་པའི་བསམ་པ་ཅན། །མི་ལུས་དུད་འགྲོའི་སེམས་ལས་གཞན་ཅི་ཞིག །བདེ་བ་ཅན་དང་རིན་ཆེན་སྣང་བ་སོགས།
།སྔོན་ཆད་བཞུགས་པའི་གནས་སུ་ཕྱིན་པ་ན། །བཞུགས་གདན་ཙམ་ཡང་སྣང་བར་མ་གྱུར་པས། །མྱ་ངན་མེ་ལྕེའི་བུད་ཤིང་ལྷག་པར་འཕེལ། །ཡུལ་ཕྱོགས་གཟི་ཉམས་ཕྱོགས་ཀུན་

སྟོང་པར་སོང༌། །སེམས་ཀྱང་མི་གནས་ལུས་ཀྱང་ཀྱི་བུང་བྱེད། །ཆོ་ངེའི་འོ་དོད་གནམ་དུ་བོས་ལགས་ཀྱིས། །སྐྱབས་མཆོག་བླ་མ་ཁྱེད་ཀྱིས་གསན་ལགས་སམ། །མྱ་ངན་མུན་པར་ཞུགས་པའི་སེམས་འདི་ལ། །ངོ་མཚར་སྒྱུ་འཕྲུལ་ཐམས་ཅད་སྡུག་བསྔལ་རྒྱུ།
།ཁྱེད་ཀྱི་ཡོན་ཏན་དྲན་ཞིང་སྨྲེ་སྔགས་ཤོར། །ཡི་མུག་གསོལ་འདེབས་ཚིག་འདི་གསན་ལགས་སམ། །སྐྱབས་དང་བྲལ་བའི་སྡུག་བསྔལ་མེ་འབར་བཞིན། །མཆི་མའི་ཆུ་ཀླུང་གྲངས་མེད་ལྷུག་པར་ཤོར།
།མྱ་ངན་ས་ལ་འགྲེ་ལྡོག་བྱེད་པའི་ལུས། །ཉམ་ཐག་མགོན་མེད་འདི་རྣམས་གཟིགས་ལགས་སམ། །སྐལ་མེད་བདག་ཅག་རྣམས་ཀྱི་གནས་སྐབས་འདི། །མཐོང་ན་དགྲ་ཡང་མིག་ནས་མཆི་མ་འཆོར།
།ཐུགས་རྗེས་ལྷག་པར་ཕྱུག་པའི་མགོན་ཁྱོད་ཀྱིས། །བཏང་སྙོམས་ཡལ་བར་འདོར་བ་རིགས་ལགས་སམ། །མི་དགེའི་འབྲས་བུ་དུས་སུ་སྨིན་པའི་འབྲས། །བསོད་ནམས་བགོ་སྐལ་ཟད་པས་ནོངས་ལགས་མོད། །དེ་ལ་ཐུགས་རྗེ་ངེས་པར་མི་དགོངས་ན།
།སྐྱོན་མེད་དམ་པ་རྣམས་ལ་སྐྱབས་ཅི་དགོས། །ཡབ་རྗེ་ཆོས་དབྱིངས་བདེ་ཆེན་ཞིང་དུ་བྱོན། །བུ་རུལ་ཐར་མེད་འཁོར་བའི་གནས་འདི་ལས། །བསམ་ཞིང་ཡི་མུག་ག་ཆད་སྙིང་རླུང་ལངས།
།བཅོམ་ལྡན་མེད་དམ་སྐྱོབ་པའི་དུས་ལ་བབ། །མཚན་དཔེས་བརྒྱན་པའི་གཟུགས་སྐུ་དབྱིངས་སུ་བསྡུས། །ཟབ་རྒྱས་གསུང་དབྱངས་ཐོས་པའི་སྐལ་བ་མེད། །བྲིས་སྐུའི་རྟེན་ལ་བླ་མ་རེ་དགོས་པའི། །ལས་ངན་འདི་འདྲ་བདག་ལ་འཁུར་དགོས་བྱུང༌།
།བསླུ་མེད་ཁྱེད་དང་བྲལ་ནས་མགོན་མེད་བདག །ཁྱེད་ཀྱི་རྣམ་ཐར་སྐྱོང་བར་བྱེད་ལགས་མོད། །རང་ཉིད་མ་ཐུལ་གདུལ་བྱ་ཇི་ལྟར་འདུལ། །བསམས་ཚེ་སྙིང་གི་གདུང་བ་རྒྱ་ཆེར་

འཕེལ། །འོན་ཀྱང་ཆོས་ཀུན་རང་སེམས་སྣང་བའི་རྩལ། །མེད་བཞིན་བདེན་པར་བཟུང་བས་བྱིས་པ་བསླུས། །བརྗོད་མེད་རང་ངོ་ལྟོས་ཞེས་གསུངས་པ་དེ། །དྲན་ནས་སེམས་ལ་ངལ་གསོ་ཅུང་ཟད་ཐོབ། །བློ་འདས་གཉུག་མའི་ངང་དུ་ཁྱེད་ཉིད་དང༌།
།རང་སེམས་སོ་སོར་དབྱེ་བ་མ་ཤེས་པར། །འོད་གསལ་དོན་གྱི་བླ་མ་ཕྱག་རྒྱ་ཆེ། །རང་ཞལ་མཇལ་དུས་བདེ་ཆེན་བདུད་རྩིས་མྱོས། །ཡབ་རྗེ་ཉི་མ་མཁའ་དབྱིངས་ཐིམ་ན་ཡང༌། །སྲས་མཆོག་བསིལ་ཟེར་བདག་པོ་རྣམ་པར་མཛེས།
།སློབ་ཕྲན་རྒྱུ་སྐར་ཕྲེང་བས་ཐུབ་བསྟན་གྱིས། །ནམ་མཁའ་ཕྱུག་སྙམ་སེམས་ལ་ངལ་གསོ་ཐོབ། །དེའི་དུས་ཆར་ཡེ་མ་བབས་པས་ལོ་ཏོག་རྣམས་ཕལ་ཆེར་སྐམས་ཤིང་སེམས་ཅན་རྣམས་མྱ་ངན་དུ་གྱུར་པ་ན།
ཞི་བར་གཤེགས་པའི་དེ་མ་ཐག་ནས་བཟུང་དེ་ཆར་གྱི་རྒྱུན་ལྷག་པར་བབས་པས་ལོ་ཏོག་དང་རྩི་ཏོག་ཐམས་ཅད་སྨིན་ཞིང་རྒྱས་པར་བྱས་ལ་སྐྱེ་བོ་རྣམས་ཀྱང་དགའ་བར་བྱས། འདི་ལྟ་བུ་ནི་ངེས་པར་རྗེ་བཙུན་རྡོ་རྗེ་འཆང་དེའི་བྱིན་རླབས་ཡིན་ངེས་ཞེས་དད་གུས་ཆེར་འཕེལ་བར་གྱུར་ཏེ།
ཆོས་ཀྱི་ཆར་ཆེན་པོས་སེམས་ཅན་གྱི་རྒྱུད་ཉོན་མོངས་པའི་ཐབས་མ་རུངས་པར་གྱུར་པ་མང་པོ་ཞིག་བརླན་པར་མཛད་དེ།
མི་གནས་པའི་མྱ་ངན་ལས་འདས་པའི་འབྲས་བུས་སྨིན་པར་མཛད་པའི་ཕྱི་ནང་གི་རྟེན་འབྲེལ་ལས་བྱུང་བ་ཡིན་ནམ་སྙམ། དུས་དེ་ནས་དེང་སང་གི་བར་དུས་ཀྱི་མཆོད་པ་ཆེན་པོའི་ཚེ། ཆར་དཀོན་པའི་ཚེ་ལྷག་པར་འབབ་པ་དང༌།
ཧ་ཅང་ཆེས་པ་ན་འཐེན་པ་ངེས་པར་འབྱུང་བ་ཐམས་ཅད་ཀྱིས་མངོན་སུམ་དུ་མཐོང་བ་ཡིན་མོད། བདག་རྣམས་རྟ་ནག་ཏུ་འདུག་པ་གཏམ་

ངན་ཁྱེར་བའི་ཕོ་ཉ་བ་བྱ་བཞིན་དུ་མགྱོགས་པས་གནམ་གང་གི་ཉིན་ཕྱེད་ཙམ་ལ་སླེབ་པ་ལྟར། མཚན་བཤད་ནས་བྱོན་པས་ཚེས་གཅིག་གི་ཉི་རྩེལ་རྫོང་དུ་ཕེབས། དེ་འཕྲལ་སྐུ་གདུང་རིན་པོ་ཆེ་ཡིད་བཞིན་ནོར་བུ་དེ་ཉིད་ལ་སྐུ་ཁྲུས་གསོལ་བ་སྔོན་དུ་འགྲོ་བས་ཞབས་ཏོག་བགྱིས་པ་ནའང༌།
གསང་བའི་གནས་ལྟ་བས་མི་མངོན་ཞིང༌། དབུའི་གཙུག་ཏོར་མཆོག་ཏུ་འཕགས་ལ། སྤྱན་དང་ཤངས་དང་མཆུའི་སྒྲོས་མཐའ་ཞལ་བཞུགས་པའི་དུས་ཇི་ལྟ་བ་མ་གཏོགས་ཅུང་ཟད་ཙམ་ཡང་མ་ཉམས་པ།
སྐུའི་མདངས་ཟླ་བ་ལྟར་དཀར་ཞིང་ཡིད་དུ་འོང་བའི་དྲི་ཞིམ་པོ་རྣམས་དང་བཅས་པ་ཞིག་འདུག་ལ། འདི་དག་ཕྱིས་ཞུགས་ལ་འབུལ་བའི་དུས་གདུང་སྒྲོམ་ནས་སྤྱན་དྲངས་པའི་ཚེ་ཡང་ཅུང་ཟད་ཀྱང་མ་ཉམས་པ་སྔོན་ཇི་ལྟ་བ་དེ་ཁོ་ནར་སྣང་སྟེ།
རྙོག་བྲལ་མཁའ་ལ་སྣང་བའི་འཇའ་ཚོན་བཞིན། །གདུལ་བྱའི་ངོར་བྱས་ཕུང་པོ་འདི་བསྟན་གྱིས། །རྣམ་སྨིན་རྡོས་བཅས་ལུས་དང་མི་འདྲ་ཞེས།
།མཆོག་དམན་ཁྱད་པར་འབྱེད་ལ་མངོན་སུམ་བཞིན། །དེ་ནས་དྲི་མ་མེད་ཅིང་མདངས་བཀྲ་བའི་གོས་དར་གྱི་ན་བཟའ་དང༌། །དྲི་བཟང་པོའི་བྱེ་བྲག་བསམ་གྱིས་མི་ཁྱབ་པས་བཀུར་སྟིར་བགྱིས་ཏེ་གདུང་སྒྲོམ་གྱི་མཆོད་རྟེན་དུ་སྤྱན་དྲངས་ཏེ་ཞལ་ངོ་སོ་སོ་དད་ལྡན་རྣམས་ཀྱིས་ཕུལ་བའི་བླ་རེ་དང༌།
རྟེན་ཁེབས་དང༌། དར་ཡུག་དང༌། གོས་ཆེན་ལ་སོགས་པ་ན་བཟའ་དུ་མས་མཛེས་པར་ཀླུབས། མཆོད་པའི་བྱེ་བྲག་བསམ་གྱིས་མི་ཁྱབ་པ་ཀུན་ཏུ་བཟང་པོའི་མཆོད་སྤྲིན་ལྟར་བཤམས་ཏེ་ལྷ་དང་བཅས་པའི་འཇིག་རྟེན་རྣམས་ཀྱི་མཆོད་པའི་ཞིང་དམ་པར་བཞུགས་སུ་གསོལ།
དེ་ནུབ་ནས་བཟུང་སྟེ་རྗེ་དབོན་རིན་པོ་ཆེ་དཔོན་སློབ་རྣམས་ཀྱིས་དཔལ་ཀྱེ་རྡོ་རྗེ་

མན་ངག་ལུགས། འཇམ་པའི་དབྱངས་མངའ་རིས་བླ་ཆེན་གྱིས་རྡོ་རྗེ་འཇིགས་བྱེད་ཆེན་མོ། །བདག་གིས་དཔལ་དུས་ཀྱི་འཁོར་ལོ་ཡོངས་རྫོགས་དང་འཁོར་ལོ་སྡོམ་པ་ལུ་ཧི་པ་སྟེ་ཐུགས་དམ་གྱི་སྙིང་པོ་དེ་དག་གི་དཀྱིལ་འཁོར་ཞལ་ཕྱེ་ནས་གསོལ་འདེབས་ཀྱི་སྒྲུབ་མཆོད་བགྱིས།
ཚེས་གསུམ་གྱི་ཉིན་ཨེ་ཆོས་སྡེ་པའི་དགེ་འདུན་རགས་བསྡུས་ཤིག་སྤྱན་དྲངས། གྱ་ནོམ་པའི་བསྙེན་བཀུར་འབུལ་ནོད་དང་བཅས་པའི་ན་བཟའ་འབུལ་གྱི་གསོལ་འདེབས་ལ་སྨན་བླའི་ཕྱག་མཆོད་རྒྱས་པར་མཛད།
དེ་ནས་ཚེས་བཅུ་བདུན་གྱི་བར་ཉིད་ཀྱི་མཁན་བུ་སྡོམ་པར་ལྡན་ཞིང་དད་གུས་ཀྱི་རྒྱུད་ཕྱུག་པ་ལྔ་བཅུ་ལྷག་པས་ལམ་འབྲས་བླ་མ་མཆོད་པའི་གསོལ་འདེབས་ཁོར་ཡུག་ཏུ་མཛད།
སྐབས་དེར་འདར་ནས་བདག་ཅག་གི་བླ་མ་མཁན་ཆེན་ཐམས་ཅད་མཁྱེན་པའི་ཞལ་སྔ་ནས་གདུང་མཇལ་ལ་ཕེབས། སྐུ་གདུང་རིན་པོ་ཆེའི་དྲུང་དུ་གསེར་གྱི་མེ་ཏོག་གན་དར་དམར་པོ་ཡུག་ལ་སོགས་པའི་སྙན་དར།
དཀར་མེ་སྟོབས་ཆེ་བ་གསོལ་འདེབས་པ་རྣམས་ལ་མང་ཇ་བུར་སྟོན་བཟང་པོ། སྐུ་ཉེ་བ་ནང་འཁོར་དང་བཅས་པ་ལ་གནང་བྱིན་དཔངས་བསྟོད་འདས་མ་འོངས་ཀྱི་བསླབ་བྱ་ཞལ་བཀོད་དཔྱིས་ཕྱིན་པ་གནང་གི་འདུག་ལ།
གྲོམ་སྟོད་ཁའུ་ནས་རྒྱལ་ཚབ་དམ་པས་གསོལ་འདེབས་པ་རྣམས་ལ་མང་ཇ་བུར་སྟོན། གདུང་འབུལ་སྙན་དར་བཟང་ཐག་ཆོད་པ་ཕུལ། མུས་མཁན་ཆེན་ནམ་མཁའ་བས་ཀྱང་གསོལ་འདེབས་པ་རྣམས་ལ་མང་ཇ་དར་འགྱེད་སྙན་དར་དཀར་མེ་དང་བཅས་པ་ཕུལ་བྱུང་ཞིང༌།
མུས་ཀྱི་དགོན་པ་ལུང་ཆུང་དུའང་ཐོས་མཆོད་མང་ཇ་ནས་འགྱེད་དཀར་སྤྲོ་སོགས་རྒྱས་པར་མཛད་པར་འདུག །རྒྱང་

པའི་སློབ་དཔོན་སངས་རྒྱས་རྒྱལ་མཚན་པ་སོགས་གཞི་བྱེས་བླ་མ་སློབ་དཔོན། གྲྭ་པ་སྦྱིན་བདག་དད་པ་དང་ལྡན་པ་རྣམས་ཀྱིས་རང་རང་གི་བློ་འཁོབས་དང་བསྟུན་པའི་མཆོད་པ་དང་བསྙེན་བཀུར་བ་བགྱིས། ཚེས་བཅུ་བདུན་གྱི་ཉིན་དཔལ་བོ་དོང་ཨེའི་མཁན་སློབ་དགེ་འདུན་དང་བཅས་པ་བརྒྱད་བརྒྱ་ལྷག་ཙམ་གྱིས་དཔལ་ཀུན་རིག་དང་སྨན་བླའི་ཕྱག་མཆོད་རྒྱས་པར་མཛད་པའི་ཚེ་ཉིན་ཐུབ་ཀྱི་བསྙེན་བཀུར་དུས་གསུམ་ཁེབས་པ།
སོ་སོར་འབུལ་འགྱེད་དང་བཅས་པའི་རྣམ་གཞག་རྒྱ་ཆེ་བར་བསྒྲུབས་ཤིང༌། སྦྱིན་པའི་བདག་པོའི་མངའ་ཞབས་སུ་གཏོགས་པའི་སྐྱེ་བོའི་ཚོགས་ཕྱོགས་ཀྱི་སློང་མོ་བ་ཤིན་ཏུ་མང་ཆེས་པ་རྣམས་དང་བཅས་པ་རྣམས་ལའང་ནས་མར་རྟ་དྲེལ་ལ་སོགས་པའི་འགྱེད་དང་སྟོན་མོ་རྒྱ་ཆེར་མཛད།
གདན་ས་ཆེན་པོ་དཔལ་ལྡན་ས་སྐྱ། ཁའུ་སྐྱེད་ལྷས་དཔལ་ཇོ་མོ་ནང༌། འདར་སྟོད་གྲང་མོ་ཆེའི་ཆོས་གྲྭ་ཆེན་པོ། པ་རྣམ་བསམ་སྡིངས།
ཉང་སྟོད་རྒྱལ་ཁང་ཆོས་སྡེ། བྱ་རྒོད་གཤོངས་རྣམས་དང༌། པདྨ་ཆོས་སྡིངས་སོགས་ཉེ་འཁོར་གྱི་དགོན་པ་ཆུང་ངུ་ཐམས་ཅད་ལའང༌། སོ་སོར་མང་ཇ་གདན་ནོན་བླ་མ་སོ་སོའི་འབུལ་བ། འགྱེད་གཙུག་ལག་ཁང་སོ་སོར་མཆོད་པ་སོགས་ཕུན་སུམ་ཚོགས་པ་བསྒྲུབས་ཏེ།
དེ་དག་གི་དངོས་པོ་ཐམས་ཅད་ཀྱང༌། བདག་གི་བླ་མ་འདི་ནི་དངོས་པོ་གྱ་ནོམ་པ་གསེར་དངུལ་ནས་བཟུང་གསོལ་བ་བཞེས་འཕྲོ་ཚུན། དེ་དང་དེ་སྤྱན་ལམ་དུ་ཕབ་ཙམ་མ་གཏོགས་པ་འདི་དང་འདི་ཞེས་ཞག་གསུམ་ཡང་མི་འཛིན་ན།
རྩིས་འཁྲི་སྦྲི་འཁྱོན་སོགས་སྡེ་དཔོན་གྱི་མཛད་པ་དང་བསྟུན་པའི་ཆེད་གཉེར་ག་ལ་མཛད། བྱུང་བ་དང་གནང་ཚར་བ་མཉམ་པོ་ཞིག་ལས་མི་ཡོང་བ་རྟེན་དང་ཕྱག་དཔེ་ཙམ་ལས་

གཞན་མི་གདའ། ཡོད་དུ་ཆུག་ཀྱང་བླ་མ་དམ་པ་འདི་སྦྱིན་པའི་བདག་པོ་རྩིས་གནས་གསར་པའི་ཕ་དང་མ་དང༌། གཉེན་དང་གྲོགས་ཐམས་ཅད་གཙོ་བོའི་ཚབ་ཡིན་ལ། སྐུ་དྲིན་གྱི་ཆ་ཕྲ་མོ་རེ་རེ་ནས་བསམས་ཀྱང་ཁྱེར་བའི་མཐའ་མ་མཆིས་པ་ལ་མ་མཆིས་པར་ངོ་ཤེས།
ཐག་ཆོད་སྲོག་ཀྱང་དམ་པ་འདིའི་ཕྱོགས་སུ་གཏོང་བ་ལ་ཐེ་ཚོམ་དང་ཡ་འུད་ཅི་ཡང་མེད་པའི་ཞལ་ངོ་ཡབ་ཡུམ་སྲས་དང་བཅས་པའི་མི་ཕྱེད་པའི་དད་པ་ཆེན་པོས་ཀུན་ནས་བླངས་ཏེ་བསྒྲུབས་པ་ཡིན་ལ།
འགྱེད་ཆས་རྣམས་ལ་སློབ་མ་གཞན་གྱིས་གདུང་འབུལ་ལ་བྱུང་བ་དང༌། ཕྱག་གི་རྟེན་དང་ཕྱག་དཔེ་སོགས་ཀྱང་ཅུང་ཟད་སོང༌། མདོར་ན་བླ་མ་འདིའི་ཕྱོགས་སུ་བདག་ཅག་རྣམས་ཀྱི་ལུས་ལོངས་སྤྱོད་དུས་གསུམ་དུ་བསགས་པའི་དགེ་བ་ཐམས་ཅད་སྐལ་པའམ་སྐལ་པ་བས་ལྷག་པར་ཉིན་རེ་བཞིན་ཡང་འབུམ་ཕྲག་དུ་མ་བཏང་ཀྱང་ཆེས་ཆུངས་པ་ཁོ་ན་ལས་མ་མཆིས་མོད་ཀྱང༌།
རེ་ཞིག་བདག་ཅག་རྣམས་ཀྱི་ནུས་པ་དེ་ཙམ་དུ་ཟད་དོ།
།གྲངས་མེད་བསྐལ་པར་ཚོགས་གཉིས་ལེགས་གོམས་པས། །ཚད་མེད་སྐུ་དང་ཞིང་ལ་མངའ་བརྙེས་སླད། །དཔག་མེད་མཆོད་པས་དུས་ཀུན་མཉེས་ལགས་མོད། །མགོན་མེད་བདག་སོགས་བསོད་ནམས་སྤེལ་སླད་དུ།
།མཐའ་ཡས་དགེ་འདུན་འདུས་པའི་བསྙེན་བཀུར་ཞིང༌། །བསམ་ཡས་སྐྱེ་བོའི་སྦྱིན་གཏོང་རྒྱ་ཆེར་བགྱིས། །བགྲངས་ཡས་རྒྱལ་བའི་དཀྱིལ་འཁོར་མཆོད་པ་སོགས། །དཔག་ཡས་དགེ་བས་ཉིན་མཚན་འདའ་བར་བགྱིས།
།དེ་དག་གི་དུས་ཐམས་ཅད་དུ་མཚན་མོ་ཆར་གྱི་རྒྱུན་ཡིད་དུ་འོང་བ་འབབ་ཅིང༌། ཉིན་མོ་ནི་ནམ་མཁའ་ཡོངས་སུ་དག་པ་ཨནྡ་རྙིལ་གྱི་མེ་ལོང་ལྟར་དྭངས་པའི་ངོས་སུ། སྣ་ལྔ་

པ་དང༌། ཁ་དོག་དཀར་པོ་འཇའི་གུར་དང༌། དར་བརྐྱང་པ་ལྟ་བུ་དང༌། པ་ཏྲ་ལྟར་འཁྱིལ་བ་དང༌། ཀུ་ཤའི་ཆུན་བུ་ལྟ་བུ་དང༌། གདུགས་དང༌། བ་དན་དང༌། མི་དང་སྲོག་ཆགས་ཀྱི་གཟུགས་བརྙན་དུ་མ་ཤར་ནུབ་ཏུ་འགྲོ་ཞིང་སྣ་ཚོགས་སུ་སྣང་བ་དང༌།
མེ་ཏོག་འདབ་མ་བཞི་པ་དང༌། བརྒྱད་པ་སོགས་ནམ་མཁའ་ནས་ཕུབ་ཙམ་ལྡིང་ཞིང་འཁོར་བ་ལག་པས་བསྙོགས་པ་ཙམ་ན་ཇེ་མཐོར་འགྱུར་བ་དང༌། མེ་ཏོག་གི་འཕྲེང་བ་འདོམ་རེ་ཙམ་བར་སྣང་ལ་ཡུད་ཡུད་འཕྱང་མེ་ཏོག་དཀར་པོ་སིལ་མ་ཁ་བ་ལྟར་བབས་པས།
ཉི་མ་འགྲིབ་ཐུབ་པ་དང༌། ས་གཞི་མདོག་འགྱུར་བ་བབས་ཏེ། དོན་གཉེར་རྣམས་ཀྱིས་བསྒྲུབས་པ་ན་དཀར་ཡོལ་གང་ཙམ་རྙེད་པ་ལ་ཚེགས་མེད་པ་བྱུང་ཞིང༌།
ཞི་བར་གཤེགས་པའི་གནམ་གང་གི་སྔ་དྲོ་རྗེ་འདིའི་སློབ་མ། ཆོས་རྗེ་གྲགས་པ་བྱ་བའི་སྒོམ་ཆེན་པ་བཟང་པོ་ཞིག་ཁྱུད་ཚད་མ་བྱ་བའི་རི་ཁྲོད་ན་ཡོད་པས་ཉི་མ་རྩེ་ཤར་ལ་བལྟས་པ་ན། རྗེའི་གཟིམས་ཁང་གི་སྟེང་གི་ནམ་མཁའ་ལ་འཇའ་ཁ་དོག་ལྔ་ལྡན་ལས་གྲུབ་པའི་རིགས་ལྔའི་གདན་གྱི་གཟུགས་བརྙན་ཤིན་ཏུ་གསལ་བ་དང་བཅས་པའི་ཁྲི་ཕུབ་ཆེན་པོ་ཞིག་ཡུན་རིང་པོའི་བར་དུ་འདུག་པ་མཐོང༌།
ཐེ་ཚོམ་དུ་གྱུར་པས་མཚམས་བཀྲོལ་ཏེ་ཞབས་དྲུང་དུ་འོངས་པ་ན་སྣང་ཚུལ་འདི་ལ་ཐུགས་འདུག་པའི་ངེས་པ་དང༌།
གཞན་ཡང་གཟིམས་ཁང་གི་ནང་སྔར་ཕན་ཆད་བདག་ཅག་རྣམས་ཀྱི་སྣའི་ཡུལ་དུ་ཡོད་མ་མྱོང་བའི་དྲི་བཟང་པོ་ག་བུར་གྱི་ངད་འདྲ་བ་ལ་དེས་འགྲན་པར་མི་བཟོད་ལ་ཡིད་འཕྲོག་ཅིང་སྙིང་སང་ཞེས་བྱེད་པ་ལྟ་བུ་ཡང་དང་ཡང་དུ་འབྱུང་བ་སོགས་ལྷ་དང་མིའི་མཆོད་པ་ཕུལ་དུ་བྱུང་བས་མཆོད་ཅིང༌།
མེ་ཏོག་གི་ཆར་ནི་དགུ་མཆོད་ཡིན་ནོ་ཅོག་ལ་སྲས་ཀྱི་ཐུ་བོ་མཁན་ཆེན་ཐམས་ཅད་མཁྱེན་པའི་

ཞལ་སྔ་ནས་གང་བཞུགས་པ་དང༌། སྐུ་གདུང་རིན་པོ་ཆེ་བཞུགས་པའི་ས་ཕྱོགས་སུ་དེང་སང་ཡང་རྒྱུན་མི་ཆད་པར་འབབ་པ་མིག་ལྡན་ཀུན་གྱིས་བསྙོན་མེད་དུ་མཐོང་བ་འདི་ཡིན་མོད། དགུང་ཞག་གྲོལ་ནས་ཀྱང་དཔལ་ཀྱེ་རྡོ་རྗེའི་སྒྲུབ་མཆོད།
བླ་མ་མཆོད་པ་ཤིན་ཏུ་རྒྱས་པ་དང་བཅས་པ། ཞབས་རྡུལ་ཡུན་རིང་དུ་བསྟེན་པའི་ཉེ་གནས་པ་ཡེ་ཤེས་རྒྱལ་མཚན་དང་བསྟན་པ་རབ་རྒྱས་པ་གྲོགས་མཆེད་ཀྱིས་ལོ་གཅིག་ཁྱིར་བར་བསྒྲུབས།
ཟླ་བ་བྱུང་ངོ་ཅོག་གི་ཉེར་དགུ་ལ་དུས་འཁོར་ལ་སོགས་པ་འོག་ནས་འབྱུང་བའི་དཀྱིལ་འཁོར་འདི་དག་གི་མཎྜལ་སྒྲུབ་མཆོད་རྒྱས་པ་རེ། རེ་མོས་ཀྱི་ཚུལ་དུ་རྡོ་རྗེ་འཛིན་པ་ལྔ་ལྔས་མཛད་ཅིང༌། སྦྲུལ་ལོ་དུས་ཀྱི་མཆོད་པ་ཆེན་པོའི་ཚེ།
དཔལ་ཀྱེ་རྡོ་རྗེ། དུས་ཀྱི་འཁོར་ལོ་ཡོངས་རྫོགས། གུར་རིགས་བསྡུས། བདེ་མཆོག་ལོ་ཧི་པ། དཔལ་རྡོ་རྗེ་འཇིགས་བྱེད་རོ་ལངས་བརྒྱད་བསྐོར་རྣམས་རེ་རེའང་རྡོ་རྗེ་འཛིན་པ་ལྔ་ལྔ་སྟེ་དགེ་འདུན་ལྔ་བཅུ་ཙམ་གྱིས་རྡུལ་ཚོན་གྱི་དཀྱིལ་འཁོར་ཞལ་ཕྱེ་ནས་སྒྲུབ་མཆོད་ཤིན་ཏུ་རྒྱས་པ་གཏོར་སྒྲུབ་དང་བཅས་པ་ཞག་བདུན་གྱི་བར་མཛད་པ་ལ་མཆོད་པ་དང་བསྙེན་བཀུར་བ་བསམ་གྱིས་མི་ཁྱབ་པས་མཉེས་པར་མཛད་པའི་དགེ་བ་རྣམ་དག་གི་རྒྱུན་ཞིག་གནས་གསར་ནས་ཀྱིས་དད་པས་ཀུན་ནས་བླངས་ཏེ་འཛུགས་པར་མཛད་པ།
སྤྲེའུའི་ལོ་ཐུབ་ཚུལ་བཞིན་དུ་གནས་མོད། དུས་ཀྱི་ཟིང་ལོག་གི་དབང་ལས་དགེ་བའི་གཞི་རྐྱེན་དེ་དག་ཚོགས་མ་བསགས་པ་ཁ་ཅིག་གིས་དགའ་མགུར་སྤྱད་དེ།
ཕྱོགས་དེར་དྲི་མ་མེད་པའི་བསྟན་པ་ཉམས་པར་གྱུར་མོད་ཀྱི། སྦྱིན་པའི་བདག་པོ་ནི་བསོད་ནམས་ཀྱི་ཆེད་དུ་འདུན་པ་མི་ཞན་ཞིང༌།
བླ་མའི་སྐུ་དྲིན་

འཁོར་ཐབས་མེད་པ་ནམ་ཡང་མི་བརྗེད་པས་གར་བཞུགས་སུ་བསྒྲུབ་ཅིང་མཆོད་པ་སོགས་དུས་མཆོད་ཟླ་མཆོད་ཐམས་ཅད་ཀྱང་མ་ཆག་པར་བསྒྲུབས་སོ། །ལོ་དེའི་ཟླ་བ་བརྒྱད་པ་ནས། ཕྱི་རྟེན་རྣམ་རྒྱལ་མཆོད་རྟེན་གྱི་འགྲམ་བཏིང༌།
རྗེ་བཙུན་དབོན་རིན་པོ་ཆེས་ཞལ་བཀོད་མཛད་དེ། ཕྱག་ཚད་སོགས་རྒྱུད་དང་མཁས་པའི་བཞེད་པ་ཇི་ལྟ་བར་མཛད་པའི་ནང་དུ། བདག་ཅག་གི་བླ་མ་དམ་པ་དེའི་ཚེམས་ལ་སོགས་པ་བྱིན་རླབས་རྟེན་ཁ་ཅིག་རྒྱུར་བྱས་བྱུང་བའི་སཱཙྪ་གཟུངས་ཀྱི་སྙིང་པོ་ཅན་སྟོབས་ཆེ་བ་དང༌།
གསང་སྔགས་གསར་སྙིང་དང་འབྲེལ་བའི་གཟུངས་ཀྱི་ཚོགས་བསམ་གྱིས་མི་ཁྱབ་པ་སོགས་རྗེ་ཉིད་ཀྱི་ཕྱག་ལེན་ཇི་ལྟ་བར་མཛད་ལ།
རབ་ཏུ་གནས་པ་རྗེ་བཙུན་དབོན་རིན་པོ་ཆེས་རྒྱས་པར་མཛད་པའི་མཆོད་རྟེན་ཆེན་པོ་གསེར་ཟངས་ཀྱི་གདུགས་དང་གན་ཇི་རས་མཛེས་ཤིང་ཡིད་འཕྲོག་པ་ཞིག་མཛད་དེ། འདིའི་དཀར་ཆག་རྒྱས་པ་དོན་དུ་གཉེར་བ་ཡོད་ན་བདག་གིས་ལོགས་སུ་འགྱིས་ཡོད་པས་དེར་གཟིགས་ཤིག
།དེ་ནས་རྗེ་བཙུན་དམ་པ་དེ་ལྟ་བུ་མ་བཞུགས་པས་འགྲོ་བ་མཐའ་དག་གི་བདེ་སྐྱིད་ཉམས་ན། བདག་ཅག་རྣམས་ཉམས་པར་འགྱུར་བ་ལྟ་ཅི་སྨོས་པ། དང་པོ་བོ་དོང་གི་ཕྱོགས་འདིར་རྗེ་བཙུན་ས་སྐྱ་པའི་བསྟན་པ་ནུབ་པར་རིངས་པ་དང༌།
སྔོན་རྗེ་བཙུན་ཆེན་པོ་གྲགས་པའི་སྐུ་བཞེངས་དུས་རྟེན་འབྲེལ་ཅུང་ཟད་ཅིག་འཕྱུགས་པ་ལ་བརྟེན་སྡེ་སྲིད་འདི་ལ་འཕོ་འགྱུར་ཞིག་འོང་ཞེས་ལུང་བསྟན་པ་དེའི་དུས་ལ་བབས་པ་ལ་བརྟེན།
དུས་ཀྱི་ཟིང་ལོང་ཆེན་པོ་བསམ་པའི་ར་བ་ལས་འདས་པ་དེ་བྱུང་ནས། ཕྱོགས་འདིར་འཕོ་དགོས་ཤར་བའི་དུས། རྗེ་བཙུན་དབོན་རིན་པོ་ཆེ་དཔོན་སློབ་ནི་ཐུགས་ཟོས་གང་བདེ་ལྷུར་བཞེས་པས་ཕྱོགས་གཞན་དུ་དགེས་བཞིན་དུ་བྱོན།
བདག་གིས་

ཕྱགས་ཕྱི་བགྱིས་ཏེ་སྐུ་གདུང་རིན་པོ་ཆེ་མཆོད་རྟེན་ནས་སྤྱན་དྲངས་པའི་དུས་ཀྱང་དྲི་བཟང་དང་མེ་ཏོག་གི་ཆར་ལྷག་པར་བབས། དེ་ནས་རེ་ཞིག་གདུང་སྒྲོམ་ཞིག་ཏུ་བཞུགས་ནས་མཆོད་པ་དང་བསྟི་སྟང་དུ་བགྱིས་པའི་མཐར།
ཡོས་ལོ་ཟླ་བ་དང་པོའི་ཉེར་གསུམ་ལ་སྲས་ཀྱི་ཐུ་བོ་མཁན་ཆེན་ཐམས་ཅད་མཁྱེན་པ་ཆེན་པོའི་ཞལ་སྔ་ནས། ཐུགས་དམ་བསྙེན་པ་ཁ་གསོ་སྔོན་དུ་འགྲོ་བ་ཅན་གྱི་སྒོ་ནས་དཔལ་ཀྱེ་རྡོ་རྗེའི་རྡུལ་ཚོན་གྱི་དཀྱིལ་འཁོར་ཆེན་པོའི་དབུས་སུ་ཞུགས་ལ་ཞེན་པ་ནའང༌།
མེ་ཏོག་གི་ཆར་དང་འཇའ་འོད་ལ་སོགས་པ་ངོ་མཚར་བའི་ལྟས་དུ་མ་བྱུང་ཞིང༌། སྐུ་གདུང་རིན་པོ་ཆེ་ཕལ་ཆེར་ནི་ཟླ་བ་ཞུན་མ་ལྟར་དཀར་ཞིང་དྭངས་ལ་འོད་འཕྲོ་བ་ལ་ཐིག་ལེ་མཐིང་ག་དང༌།
དམར་སེར་ལ་སོགས་པས་མཚན་པ་དང༌། ཧཾ་ཡིག་ལ་སོགས་པའི་ཡིག་འབྲུ་དང༌། རིང་བསྲེལ་གྱིས་ཕྱུར་བུར་གྱུར་པ་ཁོ་ན་བྱོན། ཚེམས་ཀྱི་གདུང་རྣམས་ནི་མཐིང་ཤུན་ལྟར་སྔོ་བ་དང༌།
དབྱར་གྱི་ཆར་སྤྲིན་ལྟར་མཛེས་པ་ཤ་སྟག་ཏུ་བྱོན་པ་རྣམས། ལོ་གཅིག་གི་བར་ཟ་མ་ཏོག་ཏུ་བཞུགས་པ་ལ་མཆོད་པ་དང་ན་བཟའ་བཟང་པོས་བཀུར་སྟིར་བགྱིས་ཏེ་གསོལ་བ་བཏབ། དེ་ནས་མེ་ཕོ་འབྲུག་གི་ལོ་ཟླ་བ་བཞི་པའི་ནང་དུ་བཟོ་བོ་རྣམས་སྤྱན་དྲངས།
སྤྲུལ་སྐུ་སཱུརྻ་རིན་ཆེན་སོགས་རི་མོ་བ་བརྒྱད་ཀྱིས་རྡོ་རྗེ་འཆང་ཆེན་པོ་ལ་གྲུབ་ཆེན་བརྒྱད་ཅུས་བསྐོར་བ་གཙོ་བོར་བཞུགས་པའི་དཔལ་རྡོ་རྗེ་འཕྲེང་བའི་བླ་མེད་ཀྱི་དཀྱིལ་འཁོར་ཉེར་ལྔ་དང༌།
འདུས་པ་སྤྱན་རས་གཟིགས། འཇིགས་བྱེད་ལྷ་བཅུ་གསུམ་མ། ཞེ་དགུ་མ་རོ་ལངས་བརྒྱད་བསྐོར་དཔའ་བོ་གཅིག་པ་ཕྱག་མཚན་གྱིས་བསྐོར་བ།
གདོང་དྲུག་ལྷ་ཉེར་ལྔ། བདེ་ཆེན་རལ་གཅིག་ལྷ་ཉེར་ལྔ། གཤེད་དམར་ལྷ་ལྔ་དང༌། གཏུམ་པོ་ཕྱག་ན་རྡོ་རྗེ་

འཁོར་ལོ་ཆེན་པོ་སྟེ་ཕ་རྒྱུད་ཀྱི་དཀྱིལ་འཁོར་བཅུ། བདེ་མཆོག་སྡོམ་འབྱུང༌། དྲིལ་བུ་ལྷ་ལྔ། མཻ་ཏྲི་བཅུ་གསུམ་མ། ལཱ་མ་བཅུ་གསུམ་མ། མཁའ་འགྲོ་རྒྱ་མཚོའི་སྙིང་པོའི་དཀྱིལ་འཁོར། ཕག་མོ་མངོན་འབྱུང་སོ་བདུན་མ།
རྡོ་རྗེ་གཞོན་ནུ་ལྷ་ང་གཅིག །མི་གཡོ་བ་བླ་མེད་ལྷ་བཅུ་གསུམ་པ། ཚེ་དཔག་མེད་གྲུབ་རྒྱལ་ལུགས་ལྷ་སོ་བདུན་པ་དང༌། བཅུ་གསུམ་མ། སྒྲོལ་མ་ལྷ་བཅུ་བདུན་མ། ཨུ་རྒྱན་སྒྲོལ་མ་ལྷ་ཉེར་ལྔ།
རྣམ་འཇོམས་བིར་ལུགས། གུར་གྱི་མགོན་པོ་ལྷ་བརྒྱད་དང༌། བཅུ་བདུན་མ་སྟེ་མ་རྒྱུད་ཀྱི་དཀྱིལ་འཁོར་བཅོ་ལྔ། གཞན་ཡང་བླ་མ་ཡི་དམ། ཆོས་སྐྱོང་ནོར་ལྷ་སོགས་བསམ་གྱིས་མི་ཁྱབ་པ་ལ་ལོགས་བྲིས་སུ་བཞེངས།
སྤྲུལ་སྐུ་མཁས་པ་ཆེན་པོ་བདེ་བསམ་པ་དཔོན་སློབ་རྣམས་ཀྱིས་རྗེ་བཙུན་མཁན་ཆེན་ཐམས་ཅད་མཁྱེན་པའི་ཞལ་སྔ་ནས་ལ་སོགས་པ་གསུང་ངག་བརྒྱུད་པའི་བླ་མ་རྣམས་བཞེངས། རྟེན་གྱི་གཙོ་བོ་རྗེ་བཙུན་ཉིད་ཀྱི་སྐུ་ནི་གྲུབ་ཐོབ་ཀྱི་འཁོར་ལོ་སྒྱུར་བ་ལྕེ་སྟོན་རིན་པོ་ཆེས་ཕྱག་ལེན་མཛད་ལ།
བདག་གིས་གཟུངས་ཀྱི་ཞུ་དག་དང་དོ་དམ་པ་བགྱིས་ཏེ། མདོར་ན་བཟོ་བོ་ལས་བྱེད་ཁོ་ན་ལྔ་བཅུ་ལྷག་ཙམ་ལ་དུས་རྒྱུན་དང་ཁྱད་པར་བའི་བསྙེན་བཀུར་ཆེས་མ་རབས་རྣམས་ཀྱང་བསམ་པ་ཁེངས་པ་དེ་ལྟ་བུས་གཞི་རྟེན།
ཞལ་ངོ་སོ་སོ་དང༌། ནང་འཁོར་དང༌། མངའ་ཞབས་ཀྱི་དད་པ་ཅན་དུ་མས་སྐབས་ཆང་དང་བཞེས་སྤྲོ་སོགས་ཀྱིས་ཟུར་ནས་བརྒྱན་ཏེ་མཆོད་བཞིན་པས།
ནང་རྟེན་གསུང་ངག་རིན་པོ་ཆེའི་བརྒྱུད་པ་ངོར་ལུགས་ཡོངས་སུ་རྫོགས་པ། བདག་ཆེན་འཇམ་དབྱངས་ཆེན་པོ། རྗེ་བཙུན་བརྩེ་བ་ཆེན་པོའི་སྐུ་འཐེབ་ཏུའང་མི་ཚད་ལྷག་ངེས་དང་བཅས་པ་ཐམས་ཅད་ཀྱང་ཕྱག་ཚད་དང་ལྡན་ཞིང་སྐུ་བྱད་ལྟ་བས་ཆོག་མི་ཤེས་པ་ལྟ་བུ།
རྗེ་བཙུན་ཉིད་ཀྱི་གདུང་ཐལ་དང་དྲི་དང་སྨན་དང་རིན་པོ་ཆེ་དུ་

མའི་ཕྱེ་མས་སྦགས་པའི་རྒྱུ་ལས་གྲུབ་ཅིང༌། འཛམ་བུ་ཆུ་བོའི་གསེར་གྱིས་བྱུགས་པའི་འོད་འབར་བ་དེ་དག་གི་ནང་ན་རྟེན་རྫོང་ཇི་ལྟར་བཞུགས་པའི་ཚུལ་ནི། རྗེ་ཉིད་ཀྱི་སྐུ་གདུང་རིན་པོ་ཆེ་ཕྱེ་མར་བྱས་པ་ལས་གྲུབ་པའི་
གདུང་ཚ་གྲངས་མེད་པ་ཞིག་བཏབ་སྟེ། རྟེན་གྱི་གཙོ་བོ་གསུམ་པོ་འདིའི་དབུའི་ནང་ན། ལམ་ཟབ། རྣལ་འབྱོར་མ་རྡོ་རྗེ་འཇིགས་བྱེད་རྣམས་ཀྱི་བརྒྱུད་པ་འབུར་སྐུ་རྫོགས་པ་རེ། རྣལ་འབྱོར་དབང་ཕྱུག་བིརྺ་པའི་སྐུ་ལྔ་བརྒྱ་ལྷག་པ།
ཀྱེ་རྡོར། བདེ་མཆོག །དུས་འཁོར། གསང་འདུས། འཇིགས་བྱེད། གཤེད་དམར་སོགས་སྔགས་སྐུ་དུ་མ་སྒྲོལ་མ་དཀར་མོའི་སྐུ་ཁྲི་ཚོ་རེ་དང་བརྒྱད་བརྒྱ་ཙམ།
དཔལ་གུར་གྱི་མགོན་པོ་ལྔ་བརྒྱ་ཙམ་རེ་དང་བཅས་པ། བླ་མ་གཞན་རྣམས་ཀྱི་ཐུགས་ཀ་ན། ཀྱེ་རྡོར་ནས་འཁོར་ལོ་ཆེན་པོའི་བར་གྱི་སྔགས་སྐུ་རྣམས་གསུམ་གསུམ་དང༌། སྒྲོལ་དཀར་གྱིས་ཕྱུར་བུར་གང་ཞིང༌།
མཐར་གུར་གྱི་མགོན་པོ་བརྒྱ་རྩ་ཙམ་དང་བཅས་པ་བཞུགས་པ། དེ་ཐམས་ཅད་ལ་གསེར་དངུལ་གྱིས་བྱུགས། གོས་དར་དང་རས་བཅོས་བུ་དྲི་མ་མེད་པའི་ན་བཟའ་དང་བཅས་ཏིལ་གྱི་གང་བུ་བཞིན་ལེགས་པར་གཏམས་པ་དང༌།
སྲོག་ཤིང་རྟེན་པའི་གཟུངས་བླ་མ་བརྒྱུད་པའི་མཚན་འབུམ་ནས་གཟུངས་བཀྲ་ཤིས་ཀྱི་བར་རྒྱུད་སྡེ་བཞི་དང་འབྲེལ་བའི་གཟུངས་བསམ་གྱིས་མི་ཁྱབ་པ། ཐུགས་ཀ་ན་རྗེ་ཉིད་ཀྱི་སྐུ་གདུང་ཡུངས་འབྲུ་ལྟ་བུའི་རིང་བསྲེལ་རེ་རེ་དང༌།
བདག་ཆེན་རྡོ་རྗེ་འཆང་ཆེན་པོ་ཡབ་སྲས་ལ་སོགས་པ་བླ་མ་གོང་མའི་བྱིན་རླབས་རྟེན་དུ་མ་བཞུགས་ཤིང༌། མཐའ་རིན་པོ་ཆེས་བྲིས་ཤིང་ཟླ་བ་གསུམ་གྱི་བར་བསྒྲུབས་པའི་གནོད་སྦྱིན་འཁོར་ལོས་ཞབས་སྡོམ་པའི་བར།
རྗེ་བཙུན་ས་སྐྱ་པའི་བཞེད་

པ་བདག་གི་བླ་མ་རྡོ་རྗེ་འཆང་དེ་ཉིད་ཀྱི་ཕྱག་ལེན་ཇི་ལྟ་བར་མ་འཁྲུལ་ཞིང་མ་འདྲེས་པར་བསྒྲུབས་ཏེ། ཡོངས་སུ་གདུང་ཚ་རྗེ་བཙུན་སྒྲོལ་མའི་སྐུ་འབུམ་ཕྲག་གཅིག་ལྷག་པར་བཏབ་པ་ལས། གཙུག་ལག་ཁང་འདི་ན་ཁྲི་ཚོ་བརྒྱད་ལྷག་པ་ཞིག་བཞུགས།
གཞན་རྣལ་འབྱོར་དབང་ཕྱུག་དང་ཀྱེ་རྡོ་རྗེ་ལ་སོགས་པ་རེ་རེ་ཞིང་ཡང་སྟོང་ཕྲག་མང་པོ་བཏབ་ཅིང༌། ཐམས་ཅད་ལ་གསེར་གསོལ་ཏེ་ཕྱོགས་ཀྱི་ཞལ་སློབ་རྣམས་ལ་བྱིན་རླབས་རྟེན་དུ་ཕུལ།
ཕལ་ཆེར་གཙུག་ལག་ཁང་འདི་ཉིད་ན་བཞུགས་ཏེ། མདོར་ན་ཟླ་བ་ཕྱེད་དང་ལྔ་ལ་རྟེན་དང་བརྟེན་པ་མཆོད་པའི་ཡོ་བྱད་དང་བཅས་པ་མ་ཚང་བ་མེད་པའི་ཞབས་སུ་ཆུག་ཅིང༌། དེའི་ཚེ་ངོ་མཚར་བའི་ལྟས།
ཟླ་བ་དགུ་པའི་ཚེས་བཞི་ལ་སྐུ་འདྲ་རིན་པོ་ཆེ་ལ་སྲོག་ཤིང་ཕུལ་བའི་འཇའ་གུར་དང་མེ་ཏོག་གི་ཆར་ལྷག་པར་བབས་པ་དང༌། རྟེན་གྲལ་བསྒྲིགས་པའི་ཉིན་ཐམས་ཅད་མཐུན་སྣང་གྲུབ་པར་རྒྱུན་པའི་ཉི་མ་གཉིས་ཙམ་གྱིས་རིང་བ་བྱུང་བ་སོགས་མཐུན་རྐྱེན་ཐམས་ཅད་འབད་མེད་དུ་ཁྲིག་ཁྲིག་བྱུང་ལ།
གེགས་ཀྱི་རྣམ་པ་ཅུང་ཟད་ཙམ་ཡང་མེད་པར་ཚེགས་ཆུང་ངུས་བདེ་བླག་ཏུ་གྲུབ་པ་འདི་ལྟ་བུ་ཡང་རྗེ་བཙུན་ཉིད་ཀྱི་ཐུགས་རྗེ་ཁོ་ན་ལས་བྱེད་པོ་གཞན་ཅི་ཡང་ཡོད་པ་མ་ཡིན་ནོ།
།དེ་ནས་སྲས་ཀྱི་ཐུ་བོ་མཁན་ཆེན་ཐམས་ཅད་མཁྱེན་པ་ཆེན་པོའི་ཞལ་སྔ་ནས་སྤྱན་དྲངས་ཏེ་ཟླ་བ་བཅུ་པའི་ཚེས་བཅུ་ལ་སྟ་གོན་མཛད་དེ།
དཔལ་ཀྱེ་རྡོ་རྗེའི་རྡུལ་ཚོན་གྱི་དཀྱིལ་འཁོར་ལ་བརྟེན་པའི་རབ་ཏུ་གནས་པ་ཤིན་ཏུ་རྒྱས་པ་ཞག་ལྔ་པ་ཞིག་མཛད་དེ། དེའི་ཚེ་ཡང་འཇའ་འོད་མེ་ཏོག་གི་ཆར་ཆེར་བབས། བླ་མ་རྣམས་རེ་རེ་ནས་རིམ་བཞིན་སྐུ་དྲུང་གི་མར་མེ་འཛིན་པ་སོགས་བྱིན་རླབས་ཀྱི་མཚན་མ་བསམ་གྱིས་མི་ཁྱབ་པས་ཕྱུག་པའི་སྐུ་དངོས་ལྟ་བུ་དེ་དག་

རེ་རེ་ལས། སྣམ་སྦྱར་དང༌། ཆོས་གོས་དང༌། བེར་ཐུལ་ལ་སོགས་པ་རང་རང་ལ་འོས་པའི་ན་བཟའ། སྙན་དར། དྲུང་ན་རྡོ་རྗེ་དྲིལ་བུ་ནང་མཆོད། ཞལ་དཀར་བདུན་ཆ་སོགས་མཆོད་པའི་ཡོ་བྱད་དང༌། གོས་འབོལ་གོས་སྙེལ་ཁ་གདན་དང་བཅས་པ་བརྗིད་ཅིང་ལྷུན་ཆགས་པ་ལ་བཞུགས་པའི་དྲུང་ན།
སྤྱིའི་མཆོད་པ་ཕུལ་དུ་བྱུང་བ། མར་དཀར་གྱི་སྒྲོན་མེ་ཉིན་མཚན་དུ་འབར་བ་བདུན་ཕྲག་གཅིག་དང་བཅས་པ་འདི་བཞེངས་པ་ནས་བཟུང༌།
ཡུལ་ཕྱོགས་འདིར་མི་ནད་དང་ཕྱུགས་ནད་མེད་ཅིང་ལོ་ཕྱུགས་ལེགས་པ་སོགས་བཀྲ་ཤིས་དང་དགེ་ལེགས་ཀྱི་མཚན་མ་ངོ་མཚར་བ་དུ་མ་ཞིག་བྱུང་བས། ཤེས་ལྡན་གཟུ་བོར་གནས་པ་ཐམས་ཅད་ཀྱི་མཆོད་པའི་གནས་དང༌།
ཡི་རང་བའི་ཡུལ་དུ་བཞུགས་པ་འདི་ཡིན་ནོ། །སླར་ཡང་མེ་མོ་སྦྲུལ་ལོ་ལ། དབེན་ཤྲཱི་བྱང་ཆུབ་སེམས་དཔའ་རྒྱལ་བ་བཟང་པོའི་གདུང་བརྒྱུད་རྣམ་པར་དག་པ་ལས་འཁྲུངས་པའི་མཐོ་བཙུན་ཆོས་ཀྱི་རྗེ་སེམས་དཔའ་ཆེན་པོ་བསོད་ནམས་དཔལ་འབྱོར་བ་ལ་སོགས་པ་གཞིས་བྱེས་ཀྱི་དགེ་འདུན་རྡོ་རྗེ་འཛིན་པ་བརྒྱ་ཕྲག་གཅིག་གིས་ཆོ་གའི་ལག་ལེན་ཕྲ་རགས་ལ་ལེགས་པར་སྦྱངས་ཤིང༌།
བདག་གི་རྗེ་བཙུན་དེ་ཉིད་ཀྱི་ཕྱག་ལེན་ཇི་ལྟ་བར་དབང་བསྐུར་བསྒྲུབས།
རྡོ་རྗེ་སློབ་དཔོན་སོ་སོས་ཀྱང་དེ་དང་དེའི་གཞིའི་བསྙེན་པ་མཐར་ཕྱིན་པར་མཛད་དེ། དཔལ་ཀྱེ་རྡོ་རྗེ་མན་ངག་ལུགས་བདག་མེད་ལྷ་མོ་བཅོ་ལྔ། དཔལ་དུས་ཀྱི་འཁོར་ལོ་སྐུ་གསུང་ཐུགས་ཡོངས་སུ་རྫོགས་པ།
གསང་བ་འདུས་པ་འཇམ་པའི་རྡོ་རྗེ་དཔལ་རྡོ་རྗེ་འཇིགས་བྱེད་ཆེན་པོ་ལྷ་བཅུ་གསུམ་པ། གཤིན་རྗེ་གཤེད་དམར་པོ་ལྷ་ལྔ། དཔལ་ཕྱག་ན་རྡོ་རྗེ་འཁོར་ལོ་ཆེན་པོ་

ལྷ་བཅོ་བརྒྱད། དཔལ་འཁོར་ལོ་སྡོམ་པ་ལུ་ཧི་པའི་ལུགས། ཕག་མོ་མངོན་པར་འབྱུང་བ་ལྷ་སོ་བདུན། ཀུན་རིག་རྩ་བའི་དཀྱིལ་འཁོར། འོད་ཟེར་ཅན་ལྷ་ལྔ། ཚེ་དཔག་མེད་ལྷ་དགུ། རྣམ་འཇོམས། མ་ཎི་བཛྲ་ལྷ་བཅུ་དགུ།
གཙུག་ཏོར་གདུགས་དཀར་མོ་ཅན་ལྷ་ཞེ་གཉིས། གཟུངས་གྲ་ལྔ་ལྷ་ལྔ་བཅུ་རྩ་གཅིག་རྣམས་ཀྱི་རྡུལ་ཚོན་གྱི་དཀྱིལ་འཁོར་ཞལ་ཕྱེ་ནས། ཟླ་བ་དྲུག་པའི་ཉེར་བརྒྱད་ནས་བདུན་པའི་ཚེས་བཞིའི་བར་ཞག་རེ་བཞིན་སྤྱི་སྒོས་ཀྱི་མཆོད་པ་རྒྱས་པ་གསར་དུ་བཤམས་པའི།
སྒྲུབ་མཆོད་རྒྱས་པ་བདག་འཇུག་གི་དབང་བླང་བ་དང་བཅས་པ་ཚར་གཉིས་མ། ཞི་རྒྱས་ཀྱི་སྦྱིན་སྲེག །དཔལ་དུས་ཀྱི་འཁོར་ལོའི་མཆོད་གར་རྒྱས་པ་དང༌།
དགོངས་རེ་བཞིན་ཡང་བདག་ཆེན་རྡོ་རྗེ་འཆང་ཆེན་པོའི་ཕྱག་ལེན་ཇི་ལྟ་བའི་ཆོས་སྐྱོང་རྣམས་ཀྱི་གཏོར་སྒྲུབ་བསྟོད་པའི་དབྱངས་རེས་སོགས་ཤིན་ཏུ་རྒྱས་པ། གུར་གྱི་མགོན་པོའི་གཏོར་ཆེན།
སྟོབས་འཕྲོག་གདོང་བཞི་པའི་གཏོར་མ་ཞི་དྲག་རྣམས་ཀྱི་སྐབས་སུ་རང་རང་གི་འཆམས་ཤིན་ཏུ་རྒྱས་པ། དེ་དག་གི་སྐབས་སུ་བསྙེན་བཀུར་བ་ཤིན་ཏུ་ཕུན་སུམ་ཚོགས་པས་མཆོད་གནས་རྣམས་ཀྱི་དགོངས་པ་རྫོགས་ངེས།
ཚོགས་ཀྱི་འཁོར་ལོ་རྒྱས་པ་ཚར་ཁ་ཡར་དང་བཅས་པ་བཙུགས་ཤིང༌། ཇི་སྲིད་ཉི་ཟླ་གནས་ཀྱི་བར་དུ་མི་ནུབ་ཅིང་གོང་འཕེལ་དུ་འགྱུར་བ་ཉིད་ཚུགས་པ་ལ་བརྟེན་ནས་འོ་ཡུག་སྡིངས་མ་དང༌། བསྲེག་ཤིང་རིན་ཆེན་སྒང་རྣམས་སུ་ཡང་དཀྱིལ་འཁོར་བཅུ་ཙམ་རེའི་སྒྲུབ་མཆོད་ལོ་རེ་བཞིན་མ་ཆག་པར་ཚུགས་པ་སོགས་གསང་སྔགས་རྡོ་རྗེ་ཐེག་པའི་བསྟན་པ་རིན་པོ་ཆེའི་རྒྱུན་ལ་ཕན་ངེས་པ་འདི་ཡང་བདག་གི་བླ་མ་ཐུབ་པའི་བསྟན་པ་བླ་མར་མཛད་པ་འདིའི་འཕྲིན་

ལས་ཀྱི་རོལ་པར་ཤེས་པར་བྱའོ། །དེ་དག་གི་འཆམས་དབྱངས་གར་ལ་སོགས་པའི་སྤྲོས་པའི་ཕྱག་ལེན་རང་བཟོ་དང་འབྲེལ་མེད་བྲོ་བའི་རྩེད་མོ་ལྟ་བུ་མ་ཡིན་པའི་བརྒྱུད་པའི་སྲོལ་མ་ཉམས་ལ་འབྲེལ་ཆགས་ཤིང་མཁས་པས་སྐྱེ་བོ་ཐམས་ཅད་དགའ་བར་བྱས།
ཆོ་གའི་གཟུགས་བརྙན་ཙམ་མ་ཡིན་པར། དེར་འདུས་པ་ཐམས་ཅད་སོ་སོའི་དབང་བསྐུར་བ་ཕྱིན་ཅི་མ་ལོག་པར་ཐོབ་ཅིང་ཆོ་ག་ལ་ཤར་ནན་ཕེར་བའི་གྲུལ་བཏུབ། རྡོ་རྗེ་སློབ་དཔོན་སོ་སོས་གཞི་བསྙེན་རྫོགས་པའི་ཁར་སླར་ཡང་ཞག་བདུན་རེ་ཁ་གསོའི་བསྙེན་པ་མཛད་པ་དང༌།
ཆོ་གའི་ཆིངས་རྣམས་ལྟ་ཅི་སྨོས། མཆོད་པ་ཤོམས་ཚུལ་ཚུན་བརྒྱུད་པའི་ཕྱག་ལེན་མ་ཉམས་པའི་ཆོ་ག་རྣམ་པར་དག་ཅིང་ཏིང་ངེ་འཛིན་དང་ལྡན་པས་བླ་མ་དམ་པའི་དགོངས་པ་རྫོགས་པར་བྱས།
མིང་མཆོད་གནས་སུ་བཏགས་པའི་ལྟོགས་སྐོམ་ཡི་དྭགས་ལ་འགྲན་དགོས་པའི་བཙོན་ལྕགས་མེད་དེ་འདྲ་མ་ཡིན་པར། སྦྱིན་པའི་བདག་པོས་ཁྲལ་དང༌།
ཟུར་བསྐུལ་མ་ཡིན་ཕྱག་ཐོག་ནས་དངོས་པོ་བཟང་ལ་གྱ་ནོམ་པ། གཙང་ཞིང་བསོད་པའི་བསྙེན་བཀུར་ཆེས་བཟང་བ། གཞན་དང་གཞན་དག་འགྲམ་ཆུ་ལྡང་བར་ནུས་པ་ལོ་རེ་བཞིན་ཇེ་བཟང་ལ་གནང་བས་མཆོད་གནས་རྣམས་དགའ་མགུར་རངས་པར་མཛད་པའི་དགེ་མཚན་གྱིས་བླ་མ་དམ་པའི་ཐུགས་ཀྱི་དགོངས་པ་ཆོས་ཀྱི་དབྱིངས་སུ་རྫོགས་པའི་མཚན་མ།
མེ་ཏོག་གི་ཆར་འབབ་པ་དང༌། རྡུལ་ཚོན་གྱི་དཀྱིལ་འཁོར་གྱིས་མར་མེ་འཛིན་པ་དང༌།
ཆར་ཆེན་པོ་འབབ་བཞིན་པ་ལ་ཡང་གར་འཆམས་ཀྱི་སྒོ་དོད་པ་ན་ནམ་མཁའ་ཡོངས་སུ་དྭངས་འགྲོ་ཞིང་

གྲོལ་མ་ཐག་ཆར་རྒྱུན་ཆེར་འབབ་པ་དང༌། བུད་ཤིང་དང་ཡམ་ཤིང་གཅིག་ཉིད་ལ་ཡང༌། རྒྱས་པའི་སྦྱིན་སྲེག་གི་མེ་གུར་གུམ་གཞོན་ནུ་ལྟ་བུ་དང༌། ཞི་བའི་སྦྱིན་སྲེག་གི་མེ་ཟླ་བ་ཞུན་མ་ལྟར་འབྱུང་བ་སོགས་སྐྱེ་བོ་ཐམས་ཅད་ཀྱི་བསྙོན་མེད་དུ་མཐོང་བ་འདི་ཡིན་མོད།
རྒྱལ་དབང་བླ་མ་མཆོག་དེའི་བཞེད་པའི་དོན། །རྒྱལ་བསྟན་འཕེལ་ཞིང་རྒྱས་བྱེད་ཉིད་ཡིན་ཞེས། །རྒྱལ་སྲིད་ཆོས་ལ་སྦྱོར་བའི་ས་སྐྱོང་དེས།
།རྒྱལ་བའི་བསྟན་པ་རིན་ཆེན་བླ་མར་མཛད། །གང་ཟེར་དབྱངས་སུ་ལེན་པའི་ཆོ་ག་དང༌། །འབྲེལ་མེད་རྐང་ལག་གང་བདེའི་གར་འཆམས་དང༌། །དབང་མེད་ཧམ་ཅན་འཚོགས་པའི་ཆང་འཐུང་ལ། །སྒྲུབ་མཆོད་མིང་དུ་བཏགས་པ་འདི་མི་འདྲ།
།ཕྱོགས་རེའི་དཀྱིལ་ཆོག་སྦྱངས་པའི་མཁས་རློམ་འགས། །ཕྱོགས་འདིའི་ཕྱག་ལེན་མཐའ་དག་མཐོང་བའི་ཚེ། །ཕྱོགས་བསླད་འགྲོན་པོ་ལྟ་བུར་མུན་འཐོམས་ཤིང༌། །ཕྱོགས་ལྷུང་དབང་གིས་སྙིང་ལ་ཟུག་རྔུ་སྟེར།
།རབ་མཆོག་བླ་མ་དམ་པའི་དྲིན་ཐོབ་ཅིང༌། །རབ་མང་ཐོས་པ་རྒྱ་མཚོའི་ཕ་རོལ་སོན། །རབ་འབྱམས་རྒྱུད་སྡེའི་གཞུང་ལ་སྦྱངས་པ་ཡི། །རབ་དཀར་ཤེས་ལྡན་དེ་དག་སྤྲོ་བས་འཇུག །མདོར་ན་བླ་མ་དམ་པའི་སྐུ་དྲིན་མཚུངས་པ་མེད་པ་འདི་ཉིད་ཀྱི་སྐུའི་ཞལ་སྐྱིན་དུ་སྐུ་འདྲ་ཡིད་བཞིན་གྱི་ནོར་བུ་བྱིན་རླབས་ཀྱི་ཟིལ་ཆེན་རྒྱས་པ་གསུང་ངག་རིན་པོ་ཆེའི་བརྒྱུད་པ་རྣམས་དང་བཅས་པ་བཀྲ་ཤིས་དང་དགེ་མཚན་གྱི་གཟི་འོད་ཆེས་ཆེར་འབར་བ་འདི་ཉིད་དང༌།
གསུང་གི་རྟེན་དུ་གཡས་རུ་མྱུག་གི་ཆོས་གྲྭ་ཆེན་པོ་གནས་དགོན་དུ་རྒྱུད་གསུམ་མན་ངག་དང་བཅས་པ་དང༌། དཔལ་དུས་ཀྱི་འཁོར་ལོའི་རྒྱུད་འགྲེལ་མན་ངག་དང་བཅས་པ་ལ་བཤད་སྒྲུབ་ལྷུར་ལེན་

པའི་དགེ་འདུན་བརྒྱ་ཕྲག་ཏུ་ལོངས་པའི་རྒྱུན། ཐུགས་ཀྱི་རྟེན་དཔལ་སྦུག་རྣམ་པར་གྲོལ་བའི་རི་ཁྲོད་དུ་འཆག་མེད་བཞི་ཐུན་བཞིར་ཉམས་སུ་ལེན་པའི་རྡོ་རྗེ་འཛིན་པ་ལོ་རེ་བཞིན་ཡང་བདུན་ལས་མི་ཉུང་བའི་མཚམས་ཟླ་བ་དྲུག་མ་བྱེད་མཁན་གྱི་རྒྱུན།
བཤད་སྒྲུབ་ཀྱི་བྱ་བ་བྱེད་པོ་དེ་དག་གི་འཚོ་བའི་ཡོ་བྱད་གནས་མལ། བུད་ཤིང་ཚུན་མ་ཚང་བ་མེད་པར་བསྒྲུབས་ཤིང་བསྒྲུབ་ལ། སྒྲུབ་པར་འགྱུར་བ་དང་བཅས་པ་འདི་ཐམས་ཅད་ཀྱི་བདག་རྐྱེན།
བསོད་ནམས་བྱེ་བའི་དཔལ་གྱིས་ལེགས་པར་བསྐྲུན་པའི་དད་པའི་རྩ་བ་རབ་ཏུ་བརྟན་ཞིང༌། ངོ་ཚ་དང་ཁྲེལ་ཡོད་པ་དང་གཏོང་ཕོད་པ་ལ་སོགས་པ་འཕགས་པའི་ནོར་བཟང་པོའི་དཔལ་འབར་བ།
ཆབ་སྲིད་ངེས་པས་སྐྱོང་བ་སོགས་སྔོན་གྱི་ཁྲིམས་ལུགས་བཟང་པོ་ལྷུར་མཛད་པའི་རྒྱལ་རིགས་སཱ་ལ་ཆེན་པོ་འ་ཞྭ་བསོད་ནམས་རབ་བརྟན་དཔལ་བཟང་པོ་ཡབ་ཡུམ་སྲས་དང་བཅས་པའི་དད་གུས་ཀྱི་བསམ་སྦྱོར་ཕུན་སུམ་ཚོགས་པས་ལེགས་པར་བསྒྲུབས་ཤིང༌།
ཚུལ་འདི་དང་འདི་དག་འོས་སོ་ཞེས་དུས་སུ་འདོམས་པར་མཛད་པ་པོ་ནི་བདག་ཅག་གི་བླ་མ་ལྷ་དང་བཅས་པའི་འཇིག་རྟེན་པ་ཐམས་ཅད་ཀྱི་སྐྱབས། མཁན་ཆེན་ཐམས་ཅད་མཁྱེན་པ་ཆེན་པོའི་ཞལ་སྔ་ནས་ཀྱི་ཞབས་ཡིན་ལ།
འཆད་ཉན་ལ་སོགས་པའི་ཁུར་ཅུང་ཟད་བླ་མ་དམ་པ་དེའི་སྐུ་དྲིན་གསོབ་པར་འདོད་པའི་བཀའ་འབངས་ཐམས་ཅད་ཀྱི་ཐ་མའི་ཡང་ཐ་མར་གྱུར་པ་བདག་གིས་ཁྱེར་ཏེ།
མདོར་ན་འཛིན་མའི་ཁྱོན་འདིར་སྤྱིར་འཁྲུལ་པའི་དྲི་མ་ཐམས་ཅད་དང་བྲལ་ཞིང་བསྟན་པའི་བདག་པོ་ཟླ་མེད་པ་རྗེ་བཙུན་ས་སྐྱ་པའི་བསྟན་པ་རིན་པོ་ཆེ་དང༌། དེའི་སྙིང་པོ་ལས་ཀྱང་ཆེས་སྙིང་པོར་གྱུར་པ།
བདག་

ཆེན་རྡོ་རྗེ་འཆང་ཆེན་པོ་བློ་གྲོས་རྒྱལ་མཚན་དཔལ་བཟང་པོ་ཡབ་སྲས་ཀྱི་སྙན་བརྒྱུད་སློབ་བཤད་ཐུན་མོང་མ་ཡིན་པ་ཉི་ཟླ་ཇི་སྲིད་གནས་པ་དེ་སྲིད་དུ་མི་ཉམས་ཤིང་ཆེས་ཆེར་རྒྱས་ལ་རབ་ཏུ་འཕེལ་བར་བྱས་པ་ཡིན་ནོ།
།དེ་ལྟར་དམ་པའི་མཛད་པ་མཐའ་ཡས་ཡིད་བཞིན་ཆུ་གཏེར་ཆེན་པོའི་འཇིངས། །ཁ་དོག་ཙམ་གྱི་སྔར་མ་ཕལ་ཆེར་སྐྲག་པས་བསམ་ཡང་མི་ནུས་པ། །དེར་ནི་བདག་གི་དད་པའི་གྲུ་གཟིངས་བརྩོན་འགྲུས་རླུང་དར་བསྐྱོད་པས་ཞུགས།
།རྟོགས་བརྗོད་ནོར་བུའི་ཆ་ཤས་རྙེད་པ་ཡི་གེའི་རྒྱལ་མཚན་རྩེ་ལ་བཀོད། །གྲུབ་གཉིས་ཡིད་ཀྱི་ཤིང་རྟ་ཁེངས་འདོད་རྣམས། །ཚུར་གཤེགས་ནོར་བུའི་མཆོག་འདིར་གསོལ་བ་ཐོབ།
།ཇི་ལྟར་བསམ་པའི་དགེ་ལེགས་དཔལ་དེ་དག །གེགས་མེད་མྱུར་དུ་ཐོབ་ལ་ཐེ་ཚོམ་བྲལ། །གཞུང་ལུགས་ཆེན་པོའི་དེ་ཉིད་མ་མཐོང་ཞིང༌། །སྐྱེས་སྟོབས་ཤེས་རབ་བརྩོན་འགྲུས་མི་ལྡན་ལ། །སྐྱེ་བོ་ཀུན་གྱི་ཚད་མར་མ་གྱུར་པ།
།བདག་འདྲའི་བླུན་པོས་ཚུལ་འདི་མི་རིགས་མོད། །དམ་པའི་ཞབས་པད་ཡུན་རིང་བསྟེན་པ་དང༌། །མཆོག་ཏུ་བརྩེ་བས་ཡང་ཡང་རྗེས་སུ་བཟུང༌། །དད་དང་གུས་པའི་བསམ་སྦྱོར་མི་དམན་པས། །རྒྱལ་དབང་བླ་མ་མཆོག་དེའི་སྐུ་དྲིན་ཐོབ།
།གྲགས་འདོད་སྨིག་རྒྱུའི་རྗེས་སུ་མི་འབྲངས་ཤིང༌། །སྟོན་དང་བསྟན་པ་གཞན་ནས་མི་འཚོལ་བར། །ཅི་མཛད་ཁྱེད་མཁྱེན་བསམ་སྦྱོར་མི་དམན་པས། །རང་གཞན་དོན་དུ་འགྱུར་སྙམ་ངས་འདི་བྱས།
།སྒྲོ་སྐུར་དྲི་མའི་རབ་རིབ་རིང་དུ་སྤངས། །མ་ཉམས་ཚིག་གི་དཀྱིལ་འཁོར་རབ་ཏུ་གསལ། །བྱིན་རླབས་འོད་འཕྲེང་གྲངས་མེད་འཕྲོ་བ་འདིས། །སྐལ་བཟང་སྙིང་གི་པདྨོ་ཅིས་མི་འབྱེད།
།ཕལ་

ཚིག་ཐོ་ཆེར་བཀོད་པའི་རྡོ་ཐལ་མདོག །མ་ངེས་ཕྱོགས་ལྷུང་ར་རིའི་རྙོག་མ་ཅན། །ཤེས་ལྡན་མིག་གིས་ལྡུམ་རར་ཤར་མ་ཐག །ངོ་མཚར་པད་དཀར་ཟུམ་དང་འདི་མི་འདྲ། །རྒྱལ་བའི་མཛད་པ་མཐའ་དག་ལྟ་ཅི་སྨོས། །སྐལ་དམན་གདུལ་བྱའི་སྣང་ངོར་ཐམས་ཅད་ཀྱང༌།
།ཇི་བཞིན་ཚུལ་འདིར་འདུས་པ་མ་ཡིན་མོད། །བདག་གི་བློ་ལ་སྣང་བ་ཙམ་ཞིག་བཀོད། །དགེ་བ་འདིས་མཚོན་དུས་གསུམ་དགེ་བའི་ཚོགས། །གཅིག་ཏུ་བསྡུས་ནས་མཁའ་ཁྱབ་སེམས་ཅན་ཀུན།
།སྲིད་འགྲོ་ཉམ་ངར་རིང་པོ་མི་ཐོགས་པར། །རྗེ་བཙུན་བླ་མའི་གོ་འཕང་ཐོབ་ཕྱིར་བསྔོ། །བདག་ཀྱང་དེ་ནས་སྐྱེ་བ་ཐམས་ཅད་དུ། །འགྲོ་ཀུན་དགའ་བྱེད་བླ་མེད་ལེགས་པའི་ལམ། །གསལ་མཛད་བློ་གྲོས་མཚུངས་མེད་བླ་མ་དེའི།
།འཕྲིན་ལས་སྒྲུབ་པའི་བྲན་དུ་སྐྱེ་བར་ཤོག །མི་མཉེས་སྐད་ཅིག་ཙམ་ཡང་མི་བྱེད་ཅིང༌། །ཇི་ལྟར་ཐུགས་ལ་བཞེད་པའི་དོན་དེ་དག །སྲོག་ཀྱང་ཡལ་བར་བོར་དེ་བསྒྲུབ་པ་ལ།
།ངལ་བ་མེད་ཅིང་སྤྲོ་བས་འཇུག་པར་ཤོག །བླ་མའི་འཕྲིན་ལས་ཕྱོགས་བཅུར་སྤེལ་སླད་དུ། །གང་ལ་གང་འོས་རྣམ་འཕྲུལ་དུ་མ་ཡིས། །སྐལ་བ་རབ་འབྲིང་ཐ་མ་ཐམས་ཅད་ཀྱང༌། །ངེས་དོན་ཟབ་མོའི་ལམ་ལ་འགོད་པར་ཤོག
།གང་ན་བསྟན་པས་མ་ཁྱབ་མུན་པའི་གླིང༌། །དཀོན་མཆོག་གསུམ་གྱི་སྒྲ་མེད་དེ་དག་ཏུ། །དམ་པའི་ཆོས་ཀྱི་འོད་ཟེར་འབུམ་ཕྲག་གིས། །གྲངས་མེད་འགྲོ་བའི་བློ་མུན་སེལ་བར་ཤོག །རང་ཉིད་ཞི་བདེའི་བསམ་སྦྱོར་སྐད་ཅིག་ཀྱང༌།
།བདག་གི་རྒྱུད་ལ་སྐྱེ་བར་མ་གྱུར་ཅིག །ངེས་པར་གཞན་ལ་ཕན་ན་བསྐལ་པ་བརྒྱར། །དམྱལ་བའི་གནས་སུའང་དགའ་ཞིང་འདུག་

པར་ཤོག །ལམ་ལོག་ལམ་གོལ་ལམ་ངན་ཞུགས་པ་ཀུན། །མྱུར་དུ་ཡང་དག་ལམ་ལ་འགོད་བྱེད་ཅིང༌། །སངས་རྒྱས་ཞིང་སྦྱོང་སེམས་ཅན་སྨིན་བྱེད་གྱུར། །སྨོན་ལམ་རྒྱ་མཚོ་ཡོངས་སུ་རྫོགས་བྱེད་ཤོག །བདག་ནི་མཐོང་ཐོས་དྲན་རེག་གྲིབ་མ་ཕོག
།གུས་པས་མཆོད་དང་སྡང་བར་བྱེད་པ་སོགས། །འབྲེལ་པ་ཐོགས་པའི་སེམས་ཅན་ཐམས་ཅད་ཀྱང༌། །བླ་མ་མཆོག་གིས་རྗེས་སུ་འཛིན་པར་ཤོག །རྒྱལ་བ་རྒྱ་མཚོའི་ཆོས་ཀྱི་མཛོད་བཟུང་ནས།
།བསྐལ་བ་རྒྱ་མཚོར་རྣམ་འཕྲུལ་སྣ་ཚོགས་ཀྱིས། །ཆོས་ཀྱིས་འཕོངས་པའི་སེམས་ཅན་ཐམས་ཅད་ལ། །ཆོས་ཀྱི་སྦྱིན་པ་ལྷུག་པར་གཏོང་བར་ཤོག །ཚེ་འདི་ཡུན་རིང་འཚོ་ཞིང་ལོངས་སྤྱོད་ལྡན། །ནད་དང་བགེགས་མེད་དམ་ཚིག་སྡོམ་པས་ཕྱུག
།གསང་ཆེན་ཟབ་མོའི་བཤད་སྒྲུབ་མཐའ་ཡས་པ། །དཔལ་ལྡན་བླ་མའི་འཕྲིན་ལས་རྒྱས་བྱེད་ཤོག །བཀྲ་ཤིས་གང་ཞིག་རིགས་བརྒྱའི་གཙུག་ཏོར་ནོར་བུའི་རྩེ་ལ་ཞབས་སེན་ཟླ་དབང་གར་བྱེད་ཅིང༌།
།བཀྲ་ཤིས་ཀུན་འབྱུང་ལྷན་སྐྱེས་དགའ་ཆེན་ལེགས་པར་མཉེས་པའི་ངོ་མཚར་ལེགས་བྱས་མཐའ་ཡས་པས། །བཀྲ་ཤིས་རྒྱལ་བའི་མཚན་མ་ཡིད་འོང་དཔལ་ལྡན་ཕུན་ཚོགས་བཟང་པོའི་ཞབས་ཞེས་སྙན་གྲགས་པ།
།བཀྲ་ཤིས་མཚན་གྱི་རྒྱལ་རྔ་བསྒྲགས་པས་ཕྱོགས་འདིར་ཆོས་དང་སྲིད་པའི་དགེ་ལེགས་རྒྱས་པའི་བཀྲ་ཤིས་ཤོག །ཅེས་བདག་ཅག་གི་མཁན་པོ་དུས་གསུམ་གྱི་བདེ་བར་གཤེགས་པ་ཐམས་ཅད་ཀྱི་ངོ་བོ་དོན་གྱི་སླད་དུ་མཚན་ནས་སྨོས་ཏེ།
རྗེ་བཙུན་རྡོ་རྗེ་འཆང་སྒོ་རུམ་པ་ཆེན་པོའི་ཞལ་སྔ་ནས་ཀྱི་རྟོགས་པ་བརྗོད་པའི་གཏམ་ངོ་མཚར་ཡིད་བཞིན་ཆུ་གཏེར་བཞད་པ་ཞེས་

བྱ་བ་འདི་ནི། རྗེ་བཙུན་བླ་མ་དེ་ཉིད་ལས་སྡོམ་པ་གསུམ་གྱི་བཀའ་དྲིན་ཐོབ་པས་མཆོག་ཏུ་སྐལ་པ་བཟང་པོར་གྱུར་པའི་བཙུན་པ་མཁྱེན་བརྩེའི་དབང་ཕྱུག་བསྟན་པའི་རྒྱལ་མཚན་དཔལ་བཟང་པོས་ལྕགས་མོ་བྱའི་ལོ།
ཟླ་བ་དགུ་པའི་ཚེས་གསུམ་ལ་རྒྱུད་སྡེ་རྒྱ་མཚོའི་ཆོས་སྒྲ་རྒྱུན་མི་འཆད་པར་སྒྲོགས་པའི་གནས། དཔལ་སྦུག་རྣམ་པར་གྲོལ་བའི་རི་ཁྲོད་དུ། བླ་མ་དམ་པའི་ཡོན་ཏན་རྗེས་སུ་དྲན་བཞིན་པས་སྦྱར་བ་འདིས་ཀྱང༌།
སེམས་ཅན་ཐམས་ཅད་ཀྱི་རྒྱུད་ལ་བླ་མ་དམ་པའི་ཡེ་ཤེས་ཀྱི་གཟིགས་པ་མྱུར་དུ་འཇུག་པའི་རྒྱུར་གྱུར་ཅིག །མངྒ་ལཾ།། །།

